2021-01-12	FI	RizzottiMaria	È con grande rammarico per la sua scomparsa e con commozione che ricordo la senatrice De Biasi. Ebbi l'onore di essere Vice Presidente, nella scorsa legislatura, quando lei era Presidente della Commissione sanità. Insieme facemmo molte battaglie, ma battaglie vere, a volte ovviamente anche per differenze di opinione. Ricordo, sulle disposizioni anticipate di trattamento, quando io insistevo perché fosse lasciata ai medici la libertà di coscienza. Ricorderò sempre una frase di Emilia: «Donne, cultura, informazione, lavoro». Queste sono le quattro parole che ho nel cuore e che difendeva senza avere mai paura di fronte a nessuno. Agli inizi, nella nostra Commissione, a volte eravamo un po' allibiti, perché Emilia era una donna molto spontanea e spesso la sua veemenza ci lasciava un po' interdetti, ma imparammo prestissimo a conoscerla, a conoscerci e ad apprezzarci. Lei era una donna vera, non conosceva l'ipocrisia, si poteva capire il suo pensiero dal suo volto. Ho ancora presente l'immagine di quando, magari dissentendo dagli interventi di qualcuno di noi, alzava gli occhi al cielo o inarcava il sopracciglio e poi sapevo che il mio compito era sempre quello, passato il temporale, di fare in qualche modo da pompiere. Sentiva la Commissione sanità come una famiglia e ricopriva questo suo ruolo di Presidente con grande orgoglio. Ricordo un giorno, quando in audizione proprio a proposito del decreto Lorenzin c'era un audito che rappresentava i no vax e che insultò tutti noi commissari, dandoci degli ignoranti e dei venduti e il presidente De Biasi lo interruppe di colpo e lo fece immediatamente uscire dalla Commissione. Molte cose portammo avanti in quella legislatura, argomenti importanti, come appunto quello sulle disposizioni anticipate di trattamento, la legge sui vaccini, che è stata ricordata; dopo vent'anni si riuscì a portare a termine la legge per il riordino delle professioni sanitarie, e si portò a termine anche la legge Gelli sulla responsabilità civile dei medici, che però non è ancora molto utilizzata, visto che mancano, a distanza di quattro anni, i decreti attuativi. Si fece un'indagine conoscitiva molto accurata sulla sostenibilità del sistema sanitario. I risultati di questo documento sono ancora oggi - anzi, soprattutto oggi - attualissimi. Per questo Emilia ricevette anche un premio dalla fondazione GIMBE per il suo impegno come persona che amava profondamente e difendeva il sistema sanitario nazionale. Vorrei ricordare un suo intervento in Assemblea durante la discussione di una mozione sul tumore al seno, in occasione della quale disse: quante donne, anche giovani, avremmo potuto curare per tempo se gli ospedali nelle diverse Regioni avessero fatto quello che dovevano fare, cioè informare i cittadini e consentire alle donne di decidere, con loro e per loro, percorsi diagnostici e di prevenzione a partire dagli screening ? Questo purtroppo non viene fatto e lo sappiamo perfettamente. Non possiamo tollerare che le capacità professionali di tanti medici vengano umiliate nel non poter curare le donne perché ci sono scelte che decidono di andare in un'altra direzione e spendere i soldi della prevenzione, per altro, se non addirittura, con gravi problemi anche di legalità.
2021-01-12	M5S	PellegriniMarco	Signor Presidente, la senatrice De Biasi, scomparsa davvero prematuramente, era originaria del mio territorio, essendo nata a San Severo, in provincia di Foggia, ma era milanese d'adozione, come è stato ricordato più volte. A Milano ha infatti vissuto più di quarant'anni, durante i quali il suo impegno politico e nella società civile è stato massimo. Dapprima militante del PCI, a cui ha dato il proprio contributo, per la sua trasformazione e per la costruzione del PDS e poi, via via, fino al manifesto fondativo del PD. È stata consigliere comunale a Milano per il PDS, due volte deputata, nella XV e nella XVI legislatura e poi senatrice nella XVII legislatura. Il suo impegno politico si è esplicitato su più fronti. Diceva infatti: «Donne, cultura, informazione e lavoro sono le quattro parole che ho a cuore» e infatti la sua azione è stata sempre rivolta alla difesa delle donne, dei loro diritti, della parità di genere in ogni ambito, sia in famiglia, che nel lavoro, nel sociale e nella vita politica. Nell'ambito culturale il suo apporto è stato tangibile, come dimostrano l'approvazione della legge sullo spettacolo dal vivo, ma anche la legge sull'equo compenso ai giornalisti autonomi, la riforma dell'editoria, le misure di agevolazione fiscale per il cinema e per il riconoscimento dell'indennità di disoccupazione per gli artisti. Come hanno ricordati i colleghi, è stata Presidente della Commissione igiene e sanità del Senato nella scorsa legislatura e anche in questo campo ha dato il suo fattivo e concreto contributo, lavorando perché si arrivasse ad importanti progressi di civiltà e di rispetto della dignità dei pazienti. Mi riferisco in particolare alle disposizioni anticipate di trattamento, un tema che in Italia rientra in un ambito sempre particolarmente delicato, al consenso informato e alla responsabilità degli esercenti la professione sanitaria. Si è anche impegnata per l'approvazione della riforma degli ordini e delle professioni nell'ambito della salute, per il rafforzamento e l'ammodernamento del Servizio sanitario nazionale, per garantire la sua universalità ed equità, specialmente nei confronti delle categorie più fragili. Si può affermare con sicurezza che ha sempre lavorato per la valorizzazione di quello che potremmo definire il capitale umano del nostro Servizio sanitario nazionale e per promuovere il dialogo e il confronto tra le istituzioni e le organizzazioni dei cittadini e dei pazienti. Proprio grazie a questo suo impegno indefesso nel comparto della salute ha ricevuto, nell'anno 2016, dalla fondazione GIMBE, il riconoscimento intitolato «Salviamo il nostro Servizio sanitario nazionale». Alcune scelte ci hanno diviso, come è normale e come succede in politica, ma posso affermare con sicurezza che, con la scomparsa di Emilia De Biasi, perdiamo una donna che ha dedicato la sua vita agli altri e alla politica, sempre attenta ai bisogni dei cittadini e al rispetto e al rafforzamento delle istituzioni repubblicane. Faccio le mie condoglianze e quelle del Gruppo a cui appartengo alla famiglia, dicendo che - sì, è vero - ci mancherà tanto.
2021-01-12	PD	MirabelliFranco	Signor Presidente, la ringrazio per le parole che ha appena pronunciato e per il ricordo di Emilia. Molti in quest'Aula l'hanno conosciuta durante la scorsa legislatura e hanno potuto riconoscere in lei una donna non comune, intelligente, determinata, lavoratrice appassionata. Emilia era una donna libera, gelosa della propria libertà. Amava formarsi le opinioni studiando, leggendo e, se era necessario, non aveva timore a esprimere opinioni non scontate, a volte scomode, che sosteneva in modo appassionato, anche rischiando di andare sopra le righe. Emilia era una donna libera, colta, non comune, che ha dedicato la sua vita e i suoi talenti alla politica, alla difesa della Costituzione, ma prima di tutto alla sua città, Milano, di cui è stata consigliere comunale e che è sempre stata al centro della sua attività politica e parlamentare. Accanto a Milano per Emilia c'era l'elaborazione delle politiche femminili, che è stato il filo conduttore che ha segnato la sua vita e su cui ci ha lasciato tanto. L'altra sua passione era la cultura, come lei, signor Presidente, ha ricordato bene. Per due legislature alla Camera fu riferimento su questo tema, ma, al di là della sensibilità politica che la portava a lavorare per sostenere la cultura e rendere fruibile a tutte e a tutti quella cosa, Emilia capiva davvero di cultura, di musica e di teatro: su questo aveva tanto da insegnare e questa sua sensibilità le ha dato la possibilità di coltivare tante relazioni e di entrare in rapporto con mondi spesso lontani dalla politica. In questo ramo del Parlamento Emilia ha lavorato poi per un'intera legislatura come Presidente della Commissione sanità: lo ha fatto mentre si discutevano temi importanti e controversi. Tenne una posizione difficile, ma coerente e alla fine vincente, sulla vicenda di Stamina: lo fece con coraggio, sfidando le minacce odiose che le arrivarono. Con la stessa determinazione si espose ai no vax e sostenne la legge Lorenzin. Chi l'ha conosciuta non può non aver ricordato in questi giorni, in cui la questione delle vaccinazioni diventa centrale per sconfiggere la pandemia, il suo impegno su questo. Emilia De Biasi ci ha abbandonato presto, troppo presto, ma non ha mai perso un minuto della sua vita per migliorarsi e guardare il mondo. L'ultima volta che ci siamo sentiti era entusiasta, mentre aspettava di iniziare un nuovo ciclo di chemioterapia, perché la sua vista era migliorata e finalmente riusciva a leggere. Emilia era così, amava soprattutto alimentare il pensiero e le conoscenze. A nome del Gruppo Partito Democratico voglio esprimere a Guglielmo, suo marito, alla mamma e ai fratelli la nostra vicinanza e le condoglianze, dicendo loro che siamo orgogliosi di aver lavorato con lei e che le tante cose che ha fatto e ci ha insegnato la faranno restare con noi.
2021-01-13	FI	PaganoNazario	La sanità, poi, è non solo una questione di gestione diretta dell'organizzazione sanitaria dei tanti medici, operatori e infermieri, ma concerne anche e soprattutto la gestione di un percorso che si riflette su altre questioni: sulla scuola, sul trasporto pubblico locale, sulla vita delle famiglie. Questi sono temi che - a nostro giudizio - hanno evidenziato dei vulnus, dei problemi. Se vogliamo parlare della scuola, non lo si può fare solo in termini di date, perché - come mi ricordava il collega Cangini (il nostro esperto) - è soprattutto una questione di dati più che di date: non sappiamo esattamente quanti sono i contagi e i focolai nelle scuole; si parla soltanto di quando chiuderle o riaprirle. Esiste una possibilità di venire incontro a queste esigenze? Forza Italia ha fatto le sue proposte anche in questo caso; abbiamo proposto - per esempio - di fare in modo che possano essere riaperte stabilendo dei turni di mattina e nel pomeriggio. Il problema del personale - glielo dico subito - non esiste, può essere tranquillamente risolto; non è un problema. Quanto al trasporto pubblico locale, sarà pur vero che è un tema di competenza regionale, ma bisognava fare qualcosa di più. La Conferenza permanente per i rapporti tra lo Stato, le Regioni e le Province autonome serve per affrontare temi particolarmente gravi.
2021-01-13	FI	RizzottiMaria	Venendo al futuro prossimo - che poco roseo ci sembra, considerato lo stato della maggioranza, sempre che ci sia ancora - la ringraziamo per l'annuncio di 18 miliardi del recovery fund per la sanità, anche se erano già presenti nella vecchia bozza, visto che la parte riferita all'edilizia sanitaria rientrava in un capitolo diverso e non compariva quindi negli interventi specifici. Ottimo lavoro. Il gioco delle tre carte ha funzionato ancora; peccato che lei abbia ammesso che per la sanità di miliardi ne servano 60 e non sappiamo in che modo arriveranno, a meno che non abbiate deciso di utilizzare finalmente i soldi del MES sanitario, dopo aver fatto digerire i nuovi ingressi nella compagine ministeriale. C'è confusione sulle zone (gialle, arancioni, rosse, bianche) e confusione sulle dosi di vaccini a disposizione, nonché sul controllo di chi riceve i vaccini. Ad esempio, chi monitorerà le vaccinazioni? L'Aifa, la farmacovigilanza? È dal 2017 che aspettiamo che ci sia un'anagrafe vaccinale in tutte le Regioni italiane.
2021-01-13	M5S	CastelloneMariaDomenica	Sempre sulla collaborazione si deve basare anche l'attuazione dei progetti previsti dal recovery plan. Noi siamo molto orgogliosi del piano che riguarda la sanità, perché i progetti su tale materia si basano su quelli che per noi sono i pilastri fondamentali: il rafforzamento della medicina territoriale, istituendo finalmente in tutte le Regioni le case della salute, gli ospedali di comunità, rafforzando la presa in carico domiciliare, fornendo ai medici di medicina generale gli strumenti di telemedicina che noi chiediamo da un anno (quanto sarebbero serviti già nella gestione di questa pandemia). Il secondo pilastro, per i progetti di sanità inclusi nel recovery plan, concerne le nuove tecnologie e la digitalizzazione: si parla da quindici anni di fascicolo sanitario elettronico, di cartella elettronica, adesso devono diventare realtà. Occorrono investimenti in prevenzione: abbiamo detto in tutte le lingue che per passare dalla medicina d'attesa alla medicina d'iniziativa bisogna prevenire le malattie. Anche in questa pandemia i malati oncologici, i malati fragili sono spesso stati abbandonati perché non hanno avuto accesso a percorsi differenziali. Per questo la prevenzione deve essere rafforzata su tutto il territorio nazionale. Infine ci sono gli investimenti in ricerca e in formazione. Vorrei dunque concludere questo mio intervento, chiedendo davvero a tutti di saper diventare dei costruttori di bene, come ci chiede il presidente Mattarella, perché la storia non ci perdonerà se in questo momento non saremo in grado di costruire il nuovo Paese, il Paese che ci aspetta.
2021-01-13	M5S	LicheriEttoreAntonio	Ieri sera è venuto alla luce il recovery plan italiano, all'interno del quale i fondi dedicati alla sanità, anche grazie all'intervento e al contributo di Italia Viva, sono saliti a circa 20 miliardi, che si sommano ai 13 miliardi che questo Governo vi ha dedicato l'anno scorso.
2021-01-13	M5S	LicheriEttoreAntonio	Stiamo parlando di risorse complessive per 33 miliardi, che è una cifra eccezionale per la sanità italiana. È eccezionale proprio perché nel decennio trascorso e precedente al 2018 la sanità ha avuto tagli per 37 miliardi, che si sono tradotti in ospedali chiusi e posti letto cancellati. I 33 miliardi complessivi dedicati alla sanità sono soldi e investimenti che rendono sterile, superfluo e provocatoriamente inutile qualsiasi tipo di richiamo a quei soldi che giacciono nelle casseforti di quell'organismo tecnico intergovernativo che non ha niente a che vedere con l'Europa e che si chiama MES.
2021-01-13	PD	BoldriniPaola	Signor Ministro, la ringraziamo ancora una volta della sua presenza qui in Parlamento, e non solo perché viene a relazionare sulla situazione relativa all'emergenza Covid, e quindi anche sui DPCM, ma anche perché dimostra ancora una volta il ruolo importante di quest'Assemblea nella sua interlocuzione diretta con il Governo. Anch'io auspico - come il collega Errani diceva prima - che tale interlocuzione sia finalizzata anche alla raccolta di suggerimenti da parte nostra; suggerimenti che ci pervengono ovviamente dal territorio, da tutti i cittadini che continuamente ascoltiamo in merito a tutto quello che sta succedendo. È passato un anno ormai da quando, per la prima volta, le autorità di Wuhan ci hanno detto - forse anche un po' tardivamente - che c'era un allarme di contagio rispetto a quello che, purtroppo, è diventato una pandemia globale che ci sta attanagliando ormai da troppo tempo. Abbiamo trascorso un anno pieno di sofferenze, paure, disagi sociali, economici e psicologici, ma la strada del ritorno alla normalità è ancora lunga: lo dicono gli scienziati, lo ribadiscono gli esperti. Tuttavia, forse possiamo iniziare a intravedere una luce, perché abbiamo una speranza grazie agli sforzi portati avanti dalla ricerca scientifica, che finalmente ha illuminato la strada. Ma non abbiamo ancora vinto: il percorso non sarà breve. Devo ringraziare davvero, ancora una volta, in quest'Aula, tutti gli operatori sanitari che stanno salvaguardando le persone, che, purtroppo, sono colpite dalla pandemia. Il virus non ci sta lasciando neanche un momento e sta circolando ancora di più. Quindi, grazie davvero a tutti gli operatori. L'inizio della campagna di vaccinazione è stato un momento che tutti noi abbiamo sperato; abbiamo seguito i servizi relativi all'arrivo delle prime dosi e, quindi, nutriamo speranza e ottimismo, ma manteniamo alta la guardia. Non possiamo dire che ce l'abbiamo fatta, che è tutto finito. No, è ancora lungo il percorso. C'è però una cosa importante: dobbiamo essere veloci nel vaccinare più persone possibili; dobbiamo rafforzare la squadra; chi, in base alle competenze professionali, può aiutare, deve essere reclutato. Signor Ministro, abbiamo sentito anche del suo nuovo accordo con i medici di medicina generale: benissimo, perché sono i nostri primi interlocutori, per cui, se anche loro hanno la possibilità di essere vaccinati e di vaccinare, aggiungiamo ulteriori forze. E penso anche alla sanità militare come alla Croce Rossa: ben vengano tutti coloro i quali siano in grado di poter aiutare, perché il fattore tempo è determinante. E perché lo è? Abbiamo sentito parlare delle mutazioni del virus che stanno arrivando, e per fortuna oggi Pfizer ha detto che il vaccino copre anche le varianti inglese e la sudafricana. Tuttavia, prima si opera, meglio è proprio per questo motivo. Il fattore tempo è importante: di fronte alla grande crisi economica che stiamo vivendo, la sanità deve mettere al centro la salute delle persone. I problemi sanitario ed economico sono correlati. Dobbiamo attenzionare entrambi. Sono partiti in questo periodo i bandi delle Regioni - la mia Regione li ha fatti partire l'altro giorno - per ristorare immediatamente tutte quelle attività che, purtroppo, sono state chiuse e, attraverso la loro chiusura, ci hanno aiutato a evitare la diffusione del virus. Ebbene, non devono pagare per tutti noi. C'è un altro tema delle ultime ore e minuti, signor Ministro, che credo non sia un bel segnale, perché il mondo ci guarda e la minaccia di una crisi di Governo nel bel mezzo di una pandemia non è assolutamente necessaria. Spero allora che, al contrario, tutti abbiano la coscienza di considerare gli interessi dell'intera collettività. Il futuro è nel sentirsi fratelli e non nel voler dominare, ha detto Papa Francesco, e viene subito in mente l'immagine del Santo Padre in una piazza San Pietro vuota; immagine che si affianca a quella del nostro Presidente della Repubblica, quando ha detto che dobbiamo essere costruttori e rappresentare il Paese: per fortuna - devo dire - ci sono loro, i grandi saggi. Prima il collega Zaffini ha affermato che in Europa abbiamo sbagliato tutto. Io dico che non è assolutamente così, come hanno riconosciuto anche scienziati che abbiamo audito in Commissione. Alla domanda specifica su che cosa abbiamo fatto di sbagliato, hanno risposto: quello che potevano fare le persone che non sapevano qual era la strada da percorrere. Quindi è stato fatto molto bene; ovviamente bisogna apportare delle correzioni, ma non sapevamo che cosa ci aspettasse. Devo dire quindi che, sia con riguardo alla campagna vaccinale che stiamo affrontando, sia anche rispetto a quanto è stato fatto prima nell'emergenza, tutti noi ci abbiamo provato. Gli altri Paesi europei non stanno meglio di noi. Come sappiamo, siamo oggi tra le prime regioni in Europa per le vaccinazioni, per cui riusciamo ad affrontare anche questa emergenza. Come ho anche ribadito poco fa, siamo tutti consapevoli che, rispetto alle esigenze dell'economia e del commercio, la salute della gente viene al primo posto e, solo limitando le cause dell'epidemia, saremo in grado di favorire anche la ripresa economica, e ne abbiamo veramente tanto bisogno. In tutto questo la somministrazione più veloce possibile del vaccino può consentire di tornare alla normalità in tempi brevi, per cui è giusto immunizzare tutti gli operatori sanitari - com'è stato detto, sono coloro che fronteggiano il virus in prima fila - nonché le categorie più deboli, arrivando - come dice benissimo anche il Piano nazionale vaccinale - a vaccinare anche altre categorie, prevedendo di anticipare la vaccinazione per gli insegnanti per favorire la riapertura delle scuole, di cui ha parlato benissimo la senatrice Iori prima, così come hanno fatto tanti altri colleghi. La riapertura delle scuole passa anche attraverso la vaccinazione degli insegnanti e - dico io - anche dei giovani, quando sarà ora. Se è vero, infatti, che dobbiamo fare uscire dagli ospedali le persone e alleggerire le nostre strutture sanitarie, riteniamo che la scuola sia però un altro fattore fondamentale e importante. Ne va davvero della salute dei nostri giovani, anche con riguardo al disagio mentale che stanno vivendo in questo momento. Si tratta quindi di trovare una strategia di tipo adattivo per quanto riguarda il piano pandemico e le vaccinazioni. Lo stesso professor Brusaferro ha detto che bisognerà valutare le situazioni e vaccinare in caso di focolai. Penso anche ad altri settori, a cominciare dal trasporto, che non bisogna solo riorganizzare; occorre pensare anche agli operatori dei trasporti, nonché allo stesso personale delle carceri, che ci sta aiutando in questo periodo. Si tratta dunque - lo ripeto - di adattare in maniera flessibile quello che è un piano che ormai tutti conosciamo e che è molto importante seguire. Signor Ministro, aggiungo che i cittadini sono ormai molto, troppo provati e penso davvero anche alla loro salute mentale, a cui ho appena accennato parlando dei giovani. Serve farsi carico anche di questo aspetto, che non è di poca importanza, perché la salute psicologica delle persone individualmente considerate è la salute psicologica di tutta la società, essenziale per la tenuta della stessa. Come io sento e come tutti credo vediamo, fra le persone comincia a esserci qualche risentimento per quello che sta succedendo. È fondamentale che sia prestata dunque attenzione anche alla salute psicologica, un aspetto importante che le chiedo quindi di tenere in considerazione. Penso che le prospettive di un altro vaccino in arrivo, in aggiunta ai due che abbiamo già avuto, siano segnali super-incoraggianti. Abbiamo visto che in questo l'Europa è stata brava e unita: si è agito tutti insieme per l'acquisizione dei vaccini e sono convinta che anche da questi segnali dobbiamo imparare. Bisogna essere pazienti e avere fiducia, tanta fiducia, anche e soprattutto nella scienza e investire soprattutto nella ricerca: è un altro messaggio che ci sta dando questa pandemia. Guardiamo che cosa siamo riusciti ad avere in poco tempo, grazie alla tecnologia innovativa dei vaccini che sono stati studiati. Signor Ministro, noi le diamo ancora una volta fiducia votando a favore della proposta di risoluzione che abbiamo presentato. Credo però che il buon senso e la responsabilità dei cittadini, che ringrazio ulteriormente, debbano continuare a giocare un ruolo fondamentale in questa importante partita che è tutta della salute.
2021-01-13	PD	IoriVanna	Lei, signor Ministro, sa bene che questo virus ha acuito e allargato le disuguaglianze, colpendo con maggior ferocia le persone più fragili e in difficoltà. Nei prossimi mesi sarà necessario mettere in campo tutte le iniziative necessarie per ridurle, a partire dall'accesso al sistema sanitario. Gli ospedali sono stati travolti dall'ondata epidemica, nonostante lo straordinario impegno del personale, che voglio sottolineare. Sono saltati diversi screening e visite oncologiche, e molte patologie non Covid non possono essere curate; molte persone non autosufficienti non hanno potuto avere accesso alle terapie; in particolare, quelle affette da disturbi mentali e fragilità psichica non hanno potuto essere seguite. Dunque, se rispetto a un anno fa abbiamo più medici, più infermieri e più posti in terapia intensiva e abbiamo messo 12 miliardi aggiuntivi nella sanità, sappiamo che serviranno ulteriori investimenti. Penso soprattutto alle aree del Paese in maggiore difficoltà, quelle con un sistema sanitario nel quale i problemi esistevano già prima che arrivasse il Covid. Colmare questi divari e rimettere nel sistema le persone più fragili: questo dev'essere il nostro primo impegno. Abbiamo un auspicio. Lei, signor Ministro, ha giustamente ricordato a quest'Assemblea che il Covid ha i mesi contati e che con i vaccini sconfiggeremo il virus. La scienza e la ricerca hanno fatto straordinari passi in avanti, tuttavia - sono le sue parole - non abbiamo ancora vinto. Non dobbiamo dunque sbagliare la lettura di questa fase decisiva. Ora, infatti, arriva il momento più complesso, quello della somministrazione di massa: si tratta di un lavoro lungo e complesso, che coinvolgerà tutte le istituzioni e per il quale serviranno la massima collaborazione e una diffusa campagna di informazione. Il Paese è pronto ad aumentare il numero delle somministrazioni da effettuare, appena saranno autorizzati i nuovi vaccini. In tal senso e alla luce del mio accenno sulla necessità di tutelare le persone più fragili, le chiedo, signor Ministro, di formalizzare quanto prima l'impegno preso dal commissario Arcuri sulle vaccinazioni prioritarie alle persone con disabilità e ai loro caregiver. Sarebbe davvero importante chiarire definitivamente questo aspetto. Le persone con disabilità hanno sofferto più delle altre gli effetti del Covid e spesso sono state lasciate sole. Ora è necessario tutelarle, alla stregua di tutte le altre persone fragili. Mi avvio alla conclusione, dedicando qualche altro minuto una questione che mi sta particolarmente a cuore e che è indicata tra gli impegni che chiediamo al Governo: parlo della scuola. Ci voleva la pandemia - lo dico senza alcuno spirito polemico - per mettere la scuola al centro del dibattito pubblico? Questo forse sarà uno dei pochi aspetti positivi che la crisi sanitaria ci lascerà. Il nostro Paese, al pari di molti altri, ha dovuto fare i conti con una terribile incertezza, causata da una situazione del tutto inedita. In questi giorni, Nazioni come la Germania o la Gran Bretagna hanno ritenuto necessaria la sofferta decisione di chiudere tutte le scuole di ogni ordine e grado. Ogni Paese ha dovuto fare i conti con la difficoltà di tenere aperte le scuole in una situazione in cui la terza ondata non è più semplicemente un'ipotesi. Le scuole sono luoghi in cui, nonostante il grande lavoro di prevenzione fatto e l'impegno straordinario - che voglio sottolineare - dei dirigenti scolastici, del personale docente e non e degli studenti, ci si può contagiare. Dobbiamo continuare a lavorare in sinergia con le Regioni per consentire, alla luce dell'evoluzione del quadro epidemiologico da lei indicato con dati precisi, il ritorno in classe per il maggior numero di studenti. È del tutto evidente, infatti, come questa generazione stia pagando molto cara l'assenza di aule adeguate e, ancor di più, la mancanza di rapporti e relazioni. Serviranno ulteriori soluzioni, oltre al potenziamento dei trasporti e agli orari scaglionati. Ci dovrà essere per questa generazione un ristoro che possiamo chiamare cognitivo ed emotivo. Non sto parlando di un ristoro economico, ma di uno che è addirittura più importante. Occorrono quindi investimenti, iniziative, attività scolastiche di recupero, sostegni per ciò che è stato tolto a questa generazione in questi lunghi mesi, potenziamento dei servizi e delle reti territoriali, rinnovamento della didattica, come se quella a distanza potesse sopperire alla didattica in presenza, e quindi investimenti sui docenti e sulla loro formazione e servizi volti al benessere psicofisico. Solo per citare alcuni capitoli, serviranno risorse: il recovery fund ci darà la possibilità di disporne. Ora dobbiamo lavorare per preservare la capacità degli studenti di uscire da questa stagione con meno danni possibili, quindi mi auguro che si lavori per rafforzare gli strumenti che abbiamo, garantendo in via prioritaria il sostegno pedagogico e psicologico agli studenti, perché, oltre al grave problema di debito formativo che si sta accumulando, si è acuito quello relativo alle disuguaglianze economiche e sociali, ma ce n'è anche - e, forse, soprattutto - uno quanto al disagio emotivo degli studenti smarriti, in cerca di senso per i loro giorni presenti e futuri, perché, se non riusciamo a costruire risposte, ci stiamo giocando il futuro dell'intero Paese.
2021-01-19	FI	CanginiAndrea	Signor Presidente, signor Presidente del Consiglio, colleghi senatori, un paio di secoli fa un signore che si chiamava Talleyrand, principe di Benevento, personalità politica, oltre che ecclesiastica, decisamente più addentro agli arcana imperii di un Rocco Casalino e sensibilmente più incline al trasformismo di un Clemente Mastella, disse che la parola è stata data agli uomini per mascherarne il pensiero e per contraffare la realtà. Ascoltandola in Aula oggi, presidente Conte, ne abbiamo avuto conferma. Dalla ricerca di maggioranze in Parlamento alla delega sui servizi segreti, dall'europeismo al populismo, dalla condizione della nostra economia alla condizione della nostra sanità, le sue parole di oggi erano in evidente contraddizione con le sue parole di ieri; e le sue parole di ieri, come le sue parole di oggi, sono state ed erano in evidente contraddizione con la realtà dei fatti. La realtà dei fatti è che da oggi il suo Governo è politicamente più debole di quanto non fosse prima. E in questo ramo del Parlamento, con tutta evidenza, non avrà la maggioranza assoluta dei voti. Come questo possa rappresentare un passo avanti è per noi un mistero incomprensibile. Due Governi, presidente Conte, o forse addirittura tre Governi in tre anni sono la chiara e inequivocabile prova di una sua indiscutibile capacità di galleggiamento e di trasformismo, che forse qualcuno potrà apprezzare; ma sono anche la chiara e inequivocabile prova di una evidente incapacità politica, che credo non possa essere apprezzata da alcuno. Che questo Governo stesse fallendo sul fronte economico e sanitario in quest'Aula non l'ha detto solo Matteo Renzi; lo hanno detto tutti, ma proprio tutti, i parlamentari del Partito Democratico e i maggiori esponenti di LeU.
2021-01-19	M5S	FerraraGianluca	Questi capitali servono ai cittadini in difficoltà: penso ai ristoratori, ai baristi, ai fieristi, agli operatori del turismo, a tutti coloro che hanno paura del domani. Questi 209 miliardi vogliamo usarli per rendere il nostro Paese una Nazione moderna, veloce, per proiettarla verso il futuro, per renderla sostenibile, per garantire una sanità e una scuola pubblica efficienti, per esportare le nostre eccellenze nel mondo.
2021-01-19	M5S	LomutiArnaldo	La vostra leader ha alle spalle una lunga carriera politica, fatta di tagli ai danni dei cittadini italiani nella scuola, nella sanità e nelle infrastrutture; c'è solo l'imbarazzo della scelta. Ha votato in Consiglio dei ministri il MES, quando era Ministro, e il pareggio di bilancio, anche se adesso vi fingete contrari per fare opposizione. Ha votato il Trattato di Dublino, che penalizza l'Italia nella gestione dell'immigrazione. Ha fatto parte di quella maggioranza che ha votato in Parlamento la parentela tra Ruby e lo zio Mubarak. Ma veniamo a noi, signor Presidente del Consiglio. Lei è qui alla luce del sole - ecco la differenza - con una proposta chiara e precisa, in piena trasparenza. Vediamo chi ci sta; è il giorno delle scelte. Noi siamo al suo fianco. Abbiamo ascoltato con molta attenzione ogni sua parola, perché ogni parola qui oggi sarà un pezzo di futuro dell'Italia. Il suo programma e il suo appello, semplici e chiari, hanno la nostra fiducia, perché parlano finalmente di un nuovo mondo. Signor Presidente, mi lasci formulare alcune considerazioni. Mi fa molto piacere il suo riferimento al Sud, perché c'è una questione meridionale ancora aperta. Con un Sud forte, l'Italia sarà ancora più unita. Questo possiamo farlo solo noi, non chi nella sua genesi ha l'odio verso il Meridione e avrà generato pure qualche rappresentante istituzionale al Sud, ma non si rende conto di essere solo un ossimoro politico vivente. Vanno bene la tutela delle minoranze linguistiche (la comunità Arbereshe, ad esempio, che è patrimonio del nostro Paese, attende questo intervento) e l'attenzione al rispetto delle norme per la tutela dell'ambiente. Serve inoltre una forte riforma della macchina dello Stato. Adesso andiamo avanti con digitalizzazione, innovazione, rivoluzione verde, transizione ecologica (spingiamo sull'idrogeno verde), infrastrutture per una mobilità sostenibile, istruzione e ricerca, inclusione e coesione. Rafforziamo la sanità e interveniamo sul Titolo V della Costituzione. Signor Presidente, se è vero che il modo in cui scegliamo di vedere il mondo è il modo in cui il mondo sarà, allora in questo progetto di rinascita dell'Italia siamo con lei: per noi la fiducia nei suoi confronti resta immutata.
2021-01-19	M5S	SantilloAgostino	; uno strumento che ormai non trova il favore di alcuna forza presente in quest'Aula e quindi nessuna maggioranza accetterebbe il MES. Non serve nemmeno a reperire i fondi per la sanità, dal momento che con il recovery plan, anche grazie al contributo di Italia Viva, le risorse per la sanità sono salite a 20 miliardi di euro.
2021-01-19	PD	BiniCaterina	Ho pensato all'anno che abbiamo alle spalle, il 2020, con il Covid, il dramma dei tanti malati, dei tanti morti, della nostra straordinaria sanità in affanno, dei cittadini chiusi in casa, dei lavoratori e degli imprenditori in difficoltà economica, dei bimbi che hanno rinunciato alla scuola e alla socialità. Ho pensato alla fine di questo anno e a quello che si è aperto da poco, con ancora troppi malati, con ancora troppi morti, ma con due elementi di speranza nuovi: il primo, il vaccino e la straordinaria campagna vaccinale, che abbiamo il dovere di organizzare e monitorare al meglio e che potrà darci maggiore sicurezza di salute per noi e per i nostri cari, soprattutto quelli più fragili. Un grande investimento dello Stato sulla nostra salute. Il secondo, le risorse del recovery plan, i progetti di finanziamento, la possibilità di investire tanti fondi come mai prima in materie strategiche per il nostro benessere presente e futuro. In questo quadro, in questo scorrere di immagini, da febbraio 2020 ad oggi (meno di un anno, ma lunghissimo per ricchezza e quantità di avvenimenti), si inserisce la crisi di Governo: inattesa, sbagliata nei modi e nei tempi. I motivi per cui la ritengo sbagliata sono evidenti, senza bisogno di grandi spiegazioni, nel mio ripercorrere i fatti dell'ultimo anno. In un contesto come quello che stiamo attraversando e abbiamo attraversato, possiamo permetterci una crisi di Governo? La risposta migliore alle inevitabili difficoltà che stiamo affrontando, anche ai limiti che possiamo avvertire nell'azione di Governo, è davvero l'apertura di una crisi? La mia risposta è no, assolutamente no. Non perché la pandemia comporti una sorta di sospensione della politica, lo voglio dire agli amici di Italia Viva, non perché si debba rinunciare alla critica o alla discussione: no, non è questo. Certo non pensa questo il Partito Democratico. Dal segretario Zingaretti, al capo delegazione Franceschini, ai Capigruppo è venuta a più riprese la richiesta di correzione all'azione di Governo e, soprattutto, la proposta di un patto di legislatura rinnovato, che fosse in grado di definire un orizzonte strategico di priorità da portare avanti, non basato sulla gestione dell'emergenza, ma sulla rinascita. Abbiamo chiesto e ottenuto l'apertura di un confronto e di una verifica. Quella sarebbe stata la sede giusta dove trovare maggiore collegialità, dove chiarire e risolvere i problemi, dove proseguire il cammino di Governo in maniera rinnovata. La scelta di Renzi è stata quella di staccare semplicemente la spina. Appare, per queste ragioni, una scelta sbagliata, incomprensibile e inaccettabile.
2021-01-19	PD	MarcucciAndrea	Lì abbiamo visto il frutto del nostro lavoro in Europa. Abbiamo cercato aiuto, abbiamo aperto un confronto con i nostri alleati e abbiamo trovato risposte concrete, attività che hanno fatto capire quanto l'Europa fosse importante per l'Italia e quanto l'Italia lo fosse per l'Europa. L'abbiamo fatto con gli allentamenti dei parametri sui conti pubblici, con le attività della BCE nell'acquisto dei titoli di Stato, con Sure sul lavoro e con la disponibilità del MES sulla sanità e degli investimenti in generale. L'abbiamo fatto con l'impegno del Presidente del Consiglio e dei Ministri, che hanno lavorato e che insieme al Parlamento hanno ottenuto - oggi nessuno l'ha detto - quello che non avremmo mai pensato: un investimento senza precedenti, capace di dare nuovamente al nostro Paese e alla nostra Nazione una speranza per il futuro.
2021-01-19	PD	PinottiRoberta	Essere protagonisti in Europa è fondamentale ed è vero che il protagonismo dell'Italia ha aiutato anche l'Europa a migliorare, a non essere più solo attenta alla stabilità e ai conti ma a capire che oggi è il momento di investire sul sociale, sul lavoro, sul green new deal, sulle nuove generazioni. Pensiamo davvero che avremmo ottenuto così tante risorse e così tanto credito con un Governo sovranista antieuropeista? Signor Presidente del Consiglio, il Governo ha poi affrontato una difficoltà inedita, che mai nessun Esecutivo in Italia si era trovato ad affrontare. Lo ha fatto commettendo anche errori, come lei ha riconosciuto (e ha fatto bene a dirlo nel suo discorso), ma dando davvero tutto l'impegno possibile per fare del proprio meglio. Questo lo riconosciamo a lei e a tutto il Governo. Finiamola con la narrazione di un Governo fallimentare sulla pandemia. È vero che il numero dei morti in Italia è alto, ma qualcuno può imputarlo alla conduzione della pandemia da parte dell'Esecutivo? Ci sono debolezze nella sanità che si riferiscono a periodi pregressi e c'è stata una diffusione del virus che difficilmente qualsiasi provvedimento del Governo poteva immaginare o fermare. Io credo quindi che nell'emergenza pandemica il Governo, al netto degli errori che ciascuno di noi avrebbe potuto fare, si sia comportato con dignità ed onore. Ora, signor Presidente del Consiglio, con questa fiducia che noi le rinnoviamo, le chiediamo anche di andare avanti e di farlo per una nuova e forte ripartenza, definendo il perimetro politico di una rinnovata maggioranza, che deve essere forte e coesa, con quel patto di legislatura che ha ricordato nel suo discorso. Lei ha detto che nel corso dell'attuale legislatura si potranno fare molte cose e io le sottoscriverei tutte, ma desidero sottolineare in particolare il tema delle riforme istituzionali, perché non è altro rispetto al far funzionare bene lo Stato; parlare delle regole del gioco, di come funziona lo Stato, di qual è il rapporto tra Stato e Regioni è fondamentale perché tutte le altre riforme, a cascata, possano funzionare, quindi è una parte importantissima. Mi avvio alla conclusione ricordando che, se l'europeismo è la cornice identitaria di questa maggioranza e di questo Governo, noi adesso abbiamo bisogno di inscrivere in quel riferimento valoriale quei diritti sociali, quei diritti del lavoro, quegli interventi sull'economia che sono fondamentali per la ripartenza. I primi provvedimenti annunciati da Biden mostrano davvero un cambio di passo rispetto a quello che ha fatto Trump; in particolare, mi riferisco a quel multilateralismo che è sempre stato segno distintivo della politica italiana, nel quale noi crediamo profondamente. Oggi è importante stare nella scia di questo progressismo che non crede solo all'egoismo ma pensa che nel dialogo e nella relazione ci sia un miglioramento del mondo. Infine faccio una richiesta a tutti noi, ma in particolare al Governo. C'è bisogno che le cose che diciamo ricadano con operatività e tempismo sulla vita delle persone. Questo è fondamentale. Capisco che mille possono essere le difficoltà, ma credo che debba essere davvero un cruccio quotidiano di chi oggi è al Governo. Concludo con delle parole importanti di un libro biblico, il «Qohelet», che però mi sembrano molto opportune in questa fase: «C'è un tempo per nascere e un tempo per morire, un tempo per piantare e un tempo per sradicare quello che si è piantato, un tempo per demolire e un tempo per costruire». Come ha detto il Presidente della Repubblica, questo deve essere il tempo dei costruttori e il PD continuerà a fare la propria parte.
2021-01-20	M5S	AuddinoGiuseppe	L'Italia è prima nella somministrazione dei vaccini e avere ottenuto questo è un risultato importantissimo, aver ottenuto così tanto nella ripartizione del recovery fund è un risultato epocale; l'emissione di un prestito con titoli di debito comune garantito dall'Unione si avvicina finalmente all'idea di un debito condiviso. Neanche due anni fa, cari colleghi, lottavamo per uno scostamento dello 0,4 per cento del rapporto deficit -PIL, adesso invece siamo chiamati a portare a casa il recovery plan, che è il più grande investimento di risorse economiche del nostro Paese dalla Seconda guerra mondiale, un vero e proprio piano Marshall. Questo ulteriore provvedimento emergenziale, necessario per fronteggiare l'emergenza sanitaria, non ha bisogno adesso dell'utilizzo strumentale che fate delle pregiudiziali, bensì di una sana e robusta discussione fra maggioranza e opposizione, per migliorare - semmai - il decreto-legge al nostro esame. La pregiudiziale usa il solito argomento della illegittimità dei decreti del Presidente del Consiglio dei ministri, ma la Costituzione, come ben sapete, consente di prevedere norme di principio in un decreto e norme di dettaglio nel DPCM, quindi non c'è nulla di illegittimo. I DPCM sono stati utilizzati come mezzi eccezionali in un momento eccezionale, ma sempre nell'alveo della Carta. Prorogando lo stato di emergenza, dotiamo il Governo di tutti gli strumenti necessari per agire con tempestività ed efficacia. A chi ci accusava di essere contro l'Europa fino a ieri, noi abbiamo dimostrato che eravamo contro quell'Europa, l'Europa della rigidità contabile, dell' austerity, l'Europa che considerava i sussidi come uno spreco di denaro pubblico e che invece adesso ricorrere al sostegno pubblico all'economia, come sapete bene, e ai cittadini che sono anche i vostri cittadini, non solo i nostri, tramite i ristori in tutta Europa. Abbiamo dimostrato che un diverso rapporto con l'Unione è possibile, un rapporto sì conflittuale, ma sincero e responsabile, nell'esclusivo interesse di tutti i Paesi membri, nell'interesse di quell'Europa dei popoli che tanto sta a cuore a tutti noi, contro le politiche di austerity imperanti fino a pochi anni fa. Alla lunga, cari colleghi, questo impegno è stato riconosciuto e ha dato i suoi frutti grazie all'instancabile lavoro del presidente Conte, di tutto il Governo e del ministro Amendola in particolare. Tutto ciò non può andare perso adesso. Ora più che mai il Paese necessita di una guida solida, di una concordia inscalfibile tra le forze di Governo e lo sguardo vigile e però collaborativo dell'opposizione, perché da questa concordia, oggi più che mai, dipende il destino di tutta l'Italia. Abbiamo bisogno della forza per prendere altre scelte importanti e difficili e per sostenere quelle già prese. Da qui deriva la necessità di avere l'aiuto di tutti gli uomini e le donne di buona volontà di questa Assemblea, cui ieri si è richiamato anche il presidente Conte. In caso contrario, il prezzo da pagare potrebbe essere troppo alto e le conseguenze politiche e sociali imprevedibili. Il popolo italiano si è dimostrato paziente nel rispettare le severe norme che la pandemia ha imposto e le varie restrizioni sulla libertà personale, ma potrebbe sopportare una crisi di governo allo stesso tempo? Abbiamo appena visto che cosa è accaduto in una grande democrazia come gli Stati Uniti quando si è presentata solo la parvenza di un potere non legittimato. La debolezza della politica in questo momento fornirebbe in Italia linfa vitale a pulsioni antidemocratiche che, seppur striscianti nella nostra società, vediamo che sempre sopravvivono, se siamo però capaci di guardare oltre i vetri delle finestre di questi palazzi. Forse, contro tutto questo, l'unico argine sarà la nostra e la vostra serietà, credibilità e aggiungo anche coerenza nel presentarci al Paese con idee concretizzabili e risultati tangibili nell'esclusivo interesse dei cittadini. Scuola, sanità, lavoro e impresa non aspettano altro. Come ci si può dividere su questi temi? Non lo penso e non lo condivido. Il voto dell'Assemblea oggi, come quello di ieri ma anche come quelli futuri, metterà ciascuno di voi di fronte alle proprie responsabilità, davanti al Paese e davanti alla storia. Il prolungamento dello stato di emergenza e l'adozione di tutte le misure necessarie al contenimento della diffusione dell'epidemia nasce da dati di fatto relativi all'evolversi della pandemia e all'incremento preoccupante dei casi positivi e dei decessi. Mai come adesso politica e scienza sono andate così bene insieme. Anche il voto...
2021-01-20	M5S	MatriscianoSusy	I primi tre scostamenti votati nel 2020 hanno messo in campo 100 miliardi. In occasione della legge di bilancio abbiamo votato un altro scostamento di altri 22 miliardi. Oggi, in vista del quinto decreto ristori, siamo chiamati a votare un ulteriore scostamento di 32 miliardi. Colleghi, parliamo di risorse fresche aggiuntive per oltre 150 miliardi rivelatesi fondamentali non solo per proteggere la nostra sanità, i nostri lavoratori, le nostre imprese, le nostre famiglie, ma anche per aprire convintamente una strada di sviluppo, per far trovare il Paese pronto a sfruttare tutte le potenzialità della ripresa del recovery plan una volta che ci saremo lasciati alle spalle questo complicato momento. Potevamo fare meglio e di più? Tutto si può e si deve migliorare, soprattutto in una fase storica così convulsa, ma colleghi non possiamo non avere l'onestà intellettuale di riconoscere la quantità e la qualità dello sforzo profuso. A tal proposito, vorrei fare giusto qualche esempio non con l'intento di esibire la lista della spesa, ma per ristabilire una necessaria verità rispetto a qualche narrazione disfattista e strumentale che pure in quest'Aula abbiamo dovuto ascoltare.
2021-01-20	M5S	NaturaleGisella	È uno scossone anche per l'agricoltura, che è al secondo cambio di Ministro, in una legislatura caratterizzata da improvvise, quanto immotivate picconate; tentativi di scalare un monte ora da destra ora da sinistra, ma decisamente troppo alto da scalare. Ma il nostro presidente Conte, con la nostra lealtà e il nostro sostegno, riuscirà a portare a compimento un lavoro iniziato e condotto con grande perizia. Dati i fatti, purtroppo, al Ministero dell'agricoltura ora languono importanti provvedimenti per il ristoro di molte attività, come il bonus ristorazione, voluto dall'ex Ministro, che non è ancora arrivato agli operatori: parliamo di 600 milioni di euro del decreto agosto a sostegno della filiera agroalimentare per gli acquisti fatti da ristoranti, pizzerie, catering, mense, agriturismi e alberghi. Queste imprese hanno bisogno di una politica che abbia come unico obiettivo l'uscita dalla crisi e la garanzia di adeguati sostegni con tempistiche celeri e una burocrazia più snella ed efficace. È indispensabile un lavoro costante; insomma, Ministri e parlamentari al lavoro e non impegnati in inutili balletti. Intanto la vera crisi, quella della pandemia, sta dimostrando di non voler allentare la morsa. I tempi per venirne fuori non sono brevi e quindi si è resa necessaria un'ulteriore rivisitazione dei conti. Abbiamo l'urgenza di dare risposte a quelle attività maggiormente colpite dalle restrizioni, in particolare i settori della ristorazione, dello spettacolo, del turismo e dello sport, nuovi stanziamenti anche per la tutela del lavoro alle amministrazioni territoriali, alle Forze dell'ordine, al sistema di Protezione civile, al sistema dei trasporti pubblici, alla sanità, alla rimodulazione dei tempi di invio delle cartelle esattoriali; misure che si traducono in un fabbisogno di risorse maggiore di quanto preventivato nella legge di bilancio. Eccoci, quindi, ad approvare lo scostamento necessario. Oggi al voto vi è l'autorizzazione al ricorso al maggiore indebitamento per 32 miliardi di euro netti; momento delicatissimo, in cui anche il lavoro sul recovery plan italiano è in corso. La politica ha il dovere di portare avanti questo grande impegno, che l'Italia intera, coesa, deve mettere in atto.
2021-01-26	M5S	PavanelliEmma	Signor Presidente, colleghe e colleghi, la piena tutela del diritto delle donne all'autodeterminazione e alla libera scelta in tema di interruzione volontaria della gravidanza è purtroppo nuovamente sotto attacco in Umbria. L'Umbria si appresta a divenire laboratorio delle destre più conservatrici e retrograde, che vorrebbero evitare a livello locale quanto più possibile l'applicazione della legge n. 194, una legge frutto di tanti anni di battaglie e sacrifici delle donne. Noi donne non usiamo le cosiddette pillole abortive come contraccettive, né lo facciamo per capriccio, tantomeno a cuor leggero, come ahimè sosteneva pochi giorni fa in quest'Aula il leader della Lega. Le donne hanno diritto all'autodeterminazione e devono essere aiutate a poter scegliere liberamente, non di certo ostacolate, inserendo con furbizia all'interno di quelle che chiamano politiche a favore della natalità meccanismi volti a dirigere le donne verso una sola direzione, quella da loro voluta. A fine novembre scorso le destre umbre hanno presentato una proposta di legge regionale, attualmente ancora in fase di trattazione, per modificare il testo unico regionale in materia di sanità e servizi sociali. Tale proposta di legge è un insulto alle donne di questo Paese. Si parla di tutela del concepito e di possibilità che ogni donna ha se adeguatamente informata - sottolineo adeguatamente - di avere una conoscenza diretta della propria fertilità, mediante metodi naturali e inoltre istituisce un assegno prenatale finalizzato a fronteggiare i costi legati alla gravidanza e le spese fondamentali nei primi mesi di vita del bambino, come se un figlio fosse un problema legato al periodo di gravidanza e a pochi mesi dopo, anziché ad anni di sostegno necessari per crescere i propri figli. Come sta accadendo per molte prestazioni del Servizio sanitario regionale, la Lega in Umbria punta ad esternalizzare i consultori verso strutture private, a fare accordi con assicurazioni private per le donne a casa, punta a coinvolgere solo le associazioni pro vita. Leggo che la Regione intende promuovere la formazione di nuclei familiari. Anche qui siamo naturalmente nella visione leghista del nucleo familiare. Cosa significa? La Regione organizzerà matrimoni combinati, matrimoni cosiddetti riparatori oppure obbligherà le coppie non sposate a farlo? E che dire delle famiglie arcobaleno, che ormai sono parte delle nostre comunità? Sì, anche in Umbria. In conclusione, Presidente, in Umbria, come in altre Regioni, la Lega prova a imporre la sua ideologia che va contro le conquiste sociali finora conseguite dalle donne, riportando indietro nel tempo di oltre un secolo la loro condizione esistenziale e creando un precedente di mercificazione del loro corpo e della loro libertà di decidere.
2021-01-27	FI	PaganoNazario	L'ultimo caso, quello della Regione Lombardia, per il quale c'è stato un rimpallo di responsabilità tra la Regione e il Governo nazionale, è l'ennesimo, ultimo, ma significativo ed eloquente esempio di quanto il sistema, innanzitutto nel rapporto tra Regioni e Stato, fra Governo e Regioni non abbia funzionato. La Conferenza permanente per i rapporti tra lo Stato, le Regioni e le Province autonome non ha attribuito in modo chiaro ed evidente le competenze che proprie dello Stato come delle Regioni, anche se la sanità è materia di competenza esclusiva delle Regioni. Ci sono delle situazioni di emergenza nazionale in cui sarebbe meglio chiarirsi ma purtroppo, nel corso di questo anno di pandemia, ciò non è avvenuto.
2021-01-27	M5S	DiMiccoFabio	Il MoVimento 5 Stelle ha invertito questa drammatica rotta, investendo nell'ultimo anno circa 13 miliardi di euro. Tutto ciò pur nel dramma dei limiti del Titolo V della Costituzione, emersi in tutta la loro criticità, e di tutti quei Governi regionali di destra che negli anni hanno favorito la sanità privata rispetto a quella pubblica, con gli effetti che, per esempio, si possono vedere in questi giorni e negli ultimi mesi in Regione Lombardia.
2021-01-27	M5S	DiMiccoFabio	Negli ultimi mesi abbiamo lavorato anche per offrire un punto di vista più obiettivo nella gestione della pandemia. Questo periodo ci ha visto lavorare sodo, giorno dopo giorno, mettendo sempre la salute pubblica al primo posto, insieme alla consapevolezza che tutte le restrizioni necessarie avrebbero provocato enormi lacune economiche da colmare, ma agendo anche per trasformare la crisi in opportunità (dal lavoro alla scuola, dall'economia alla svolta green, dalla sanità alle infrastrutture). Non ci siamo mai fermati, ben sapendo che tutto il lavoro che stavamo facendo sarebbe stato sminuito, raccontato male - anche peggio - e in molti casi trafugato. Sì, perché abbiamo avuto un altro record oltre a quello di essere stato il primo Paese a subire l'urto massiccio della pandemia: avere sempre, costantemente, un Parlamento diviso esattamente a metà, con chi, da un lato, era impegnato a costruire e dall'altro i demolitori seriali.
2021-01-27	M5S	DiMiccoFabio	Non ci ha aiutato certamente la narrazione delle fake news, che hanno contribuito a fomentare movimenti e manifestazioni di negazionisti e complottisti. Gli italiani non hanno tratto giovamento da questo, né dalle feroci strumentalizzazioni del dolore, come non riceveranno benefici dall'assurdità di una crisi di Governo aperta da chi irresponsabilmente scalpita per sedersi alla cattedra, pensando di essere forse il più bravo ad insegnare, in un momento di estrema fragilità per il Paese. Per fortuna, però, i cittadini sono stati aiutati da tutte le risorse messe in campo dal Governo e dal presidente Conte, che ha sempre pensato anche a come sostenere le famiglie, le imprese e i lavoratori e a come ammodernare un Paese che di riforme ha solo sentito parlare negli ultimi vent'anni. Dall'inizio della pandemia il Governo e il Parlamento hanno varato interventi con ricaduta sul deficit, collegati direttamente o indirettamente all'emergenza Covid, per circa 140 miliardi di euro, che salgono a quota 165 considerando le misure assorbite dall'ultima legge di bilancio, almeno per il primo anno di efficacia. Al netto delle due leggi di bilancio, per fronteggiare la pandemia, con i cosiddetti decreti crisi (compresi i ristori), lo scorso anno sono state varate misure per 108 miliardi di euro. Non c'è però solo questo, perché va ricordato in che modo il nostro Paese è arrivato a tale evento di immane portata, caricato sulle spalle di tutti noi che ci siamo ritrovati a governare l'Italia in mesi che saranno ricordati come l'ora più buia degli ultimi anni. Durante questi mesi abbiamo dovuto fare i conti con tutte le falle delle gestioni politiche precedenti, a cominciare da quelle che hanno ridotto il Servizio sanitario nazionale a un colabrodo, con 37 miliardi di euro di tagli operati negli ultimi dieci anni, i quali hanno portato la sanità pubblica ad allontanarsi dai valori di universalità ed equa accessibilità.
2021-01-27	M5S	MantovaniMariaLaura	Un'attenzione particolare merita la scuola. Il provvedimento contiene misure per la ripresa progressiva dell'attività scolastica in presenza dopo il periodo della didattica a distanza. Anche in questa occasione il MoVimento 5 Stelle vuole ribadire il sostegno al lavoro svolto dal ministro Azzolina, che ha fatto tutto quanto c'era da fare per rendere la scuola un luogo sicuro e garantire ai ragazzi ciò di cui hanno diritto. È assurdo assistere ancora oggi al balletto delle Regioni che, nelle settimane scorse, hanno disposto arbitrariamente rinvii nelle aperture delle scuole. Come ribadito dal comitato tecnico-scientifico interpellato il 17 gennaio, l'incremento dell'incidenza dei nuovi casi è contenuto e il ritorno in classe, per la sua importanza, non è più procrastinabile per il grave impatto della sua assenza sull'apprendimento e la strutturazione psicologica degli adolescenti. Prolungare in alcune Regioni italiane la chiusura delle istituzioni scolastiche e impedire ai ragazzi di tornare nelle loro classi non è stata una scelta fatta in nome della comunità. Lo scorso 23 dicembre sono stati presi degli accordi tra Governo e Regioni; accordi che, messi nero su bianco, dovevano essere rispettati. Dall'Istituto superiore di sanità dicono che frequentare gli ambienti scolastici non rappresenta un amplificatore dei contagi e le comunità scolastiche stanno seguendo regole rigorose da mesi.
2021-01-27	M5S	MautoneRaffaele	Detto questo, però, se tutti ricordassimo sempre le decine di migliaia di morti che purtroppo la pandemia ha provocato nel nostro Paese e se guardassimo con obiettività alla situazione del mondo e ai tanti provvedimenti restrittivi che tanti Paesi attuano - come le chiusure in risposta all'aggravarsi della loro situazione epidemiologica interna e al loro alto numero di contagi - sicuramente tanti di coloro che attualmente criticano a priori e a prescindere molte delle scelte fatte, probabilmente avrebbero un ripensamento, modificando almeno parzialmente il loro atteggiamento, soprattutto se si fonda non su dati oggettivi, ma su prese di posizione aprioristiche. Sicuramente sono condivisibili le richieste di supporto e di aiuto economico per le oggettive difficoltà e le perdite di fatturato di chi ha subito di più gli effetti economici e le problematiche legate alla pandemia, tanto da non poter proseguire la propria attività lavorativa con continuità. I ristori, gli aiuti pubblici e la cassa integrazione in deroga sono però stati finanziati e assegnati e saranno mantenuti fino a quando sarà necessario. Ognuno deve però anche pensare che la salute del singolo e della collettività sono un bene inalienabile, che viene prima di ogni altra cosa. Le sofferenze e le morti vanno evitate in ogni modo e con ogni mezzo. Ogni singola vita va difesa e occorre cercare in tutti i modi di non metterla a rischio: la salute viene prima di ogni altra cosa! Questa guerra sarà vinta solo con il contributo e la solidarietà da parte di tutti e con il rispetto delle norme emanate, ma anche con l'aiuto determinante della scienza e della progressiva e graduale attuazione dell'immane campagna vaccinale appena iniziata, nel rispetto delle priorità e gratuitamente su tutto il territorio nazionale, non certo rapportandola al PIL, maggiore o minore, di ogni singola Regione o alla fortuna di nascere e vivere in una certa area geografica, come ad esempio la Lombardia. I cittadini delle Regioni meridionali già pagano a caro prezzo, sulla propria pelle, le inefficienze e le carenze strutturali e organizzative dell'assistenza sanitaria, frutto di scelte politiche sbagliate e demagogiche, di connivenze, di corruzione e di decenni di malasanità. Tutti dobbiamo dimostrare, non solo nelle parole, ma nei fatti, di sentire il senso di appartenenza, pur nelle diversità territoriali, a un unico grande Paese. Ognuno, nel proprio ruolo, deve fare la sua parte: questo è lo spirito di solidarietà di una collettività vera e di un'Italia unita. Occorrono verità obiettive e non propaganda.
2021-01-27	PD	ParriniDario	Ormai non c'è una sola ricerca seria - ovviamente l'aggettivo serio è decisivo - che non dica che l'elevato numero dei decessi in rapporto alla popolazione, che purtroppo registriamo in Italia, non ha niente a che vedere con l'efficienza dell'azione governativa, che si misura su altri parametri sui quali l'Italia è invece in buona posizione. Mi riferisco, ad esempio, alla campagna di vaccinazione in termini di percentuali di dosi somministrate su quelle disponibili; mi riferisco ai posti in terapia intensiva e al livello degli investimenti in sanità.
2021-02-17	FI	GasparriMaurizio	In tema di sanità, signor Presidente del Consiglio, vaccini tutti. Accolga le proposte di Forza Italia, il progetto di Confindustria; occorre vaccinare tutti ovunque, meno Ricciardi e più vaccini, zero primule, 10, 100, 1.000 siringhe
2021-02-17	FdI	CirianiLuca	Ho quasi finito il mio tempo, Presidente, e mi devo avviare alla fine del mio intervento. Voglio solo dire che, tra le tante cose che non condivido, c'è la gestione della sanità e voglio fare io un appello a lei bipartisan: è possibile che su 60 milioni di italiani non ci sia uno migliore dell'ineffabile commissario Arcuri
2021-02-17	FdI	ZaffiniFrancesco	Signor presidente del Consiglio Draghi, lei ha esordito nel suo ragionamento citando la nostra emergenza nazionale, cioè il Covid, il virus , e ha supportato il suo ragionamento citando numeri drammatici: circa 92.000 decessi, un anno e mezzo o due in meno di aspettativa di vita. Sono molti altri i numeri drammatici che avremmo potuto citare, signor Presidente del Consiglio. Vorrei fare una considerazione logica: lei viene dal mondo dei numeri, dal mondo dei risultati, degli obiettivi raggiunti, dei bilanci, delle analisi precise e puntuali. La sua considerazione, a cui io ne aggiungerò evidentemente altre, impone due soluzioni: o lei cambia subito il suo Ministro della salute, o cambia nome a quel Ministero, perché il suo Ministro della salute si accredita e porta al suo Governo, che lo fa proprio, una serie di fallimenti. Questo è un dato assolutamente drammatico rispetto all'intero panorama mondiale ed europeo. Noi abbiamo aggredito la pandemia con due filoni di azione: il primo verteva sulle restrizioni delle libertà individuali, delle libertà di impresa (le famose chiusure) e su quel versante abbiamo abbondato, siamo stati veramente e drammaticamente precisi e mi fermo qui. Sull'altro versante, quello del contrasto sanitario alla pandemia, abbiamo commesso una serie interminabile di errori, di ritardi, di omissioni gravissime consuntivabili nel risultato straordinario di cui il suo Ministro è evidentemente portatore oggettivo e in parte anche soggettivo. Mi riferisco a un percorso, a un anno dalla emergenza, che fa consuntivo sui numeri che lei ha citato. I primi errori sono stati sui tamponi. Quest'Assemblea ha approvato su questo tema una risoluzione unitaria risultata disattesa. Abbiamo registrato un numero di tamponi almeno cinque o sei volte inferiore rispetto a quello che avremmo dovuto realizzare; abbiamo fallito il tracciamento, che era uno dei tre pilastri dell'Organizzazione mondiale della sanità. Lo abbiamo completamente fallito perché abbiamo portato avanti quella vicenda della app Immuni, che lei conosce sicuramente. Non abbiamo ancora trasmesso, a livello di Istituto superiore di sanità e di Ministero, i protocolli di cura. Lei ha citato, presidente Draghi, i protocolli di cura domiciliare (la famosa ADI), ma non abbiamo ancora trasferito alle Regioni i protocolli per la cura domiciliare del Covid. Noi, presidente Draghi, stiamo fallendo con i vaccini, stiamo fallendo la via di fuga dalla pandemia; e lo stiamo facendo in modo pericolosissimo. L'ultima media mobile a sette giorni di vaccinati in doppia dose - la fonte è «Il Sole 24 Ore», un quotidiano che lei evidentemente conosce bene - è di 14.000 vaccinati al giorno; a questo ritmo ci vorranno sette anni, undici mesi e diciotto giorni per coprire il 70 per cento della popolazione italiana. L'obiettivo del suo Ministro verrebbe raggiunto il 2 gennaio 2029, sulla base di questi numeri, e cioè dell'ultima media mobile a sette giorni. Ora, signor Presidente del Consiglio, è evidente che lei probabilmente è stato poco informato sulle performance di questo Ministero, nel momento in cui ci troviamo a impattare ancora oggi la più grande emergenza dal Dopoguerra a oggi, come lei stesso ha citato. Ci risparmi, presidente Draghi, il combinato disposto di Speranza e Arcuri. Ce lo risparmi, perché l'Italia potrebbe soccombere nel giro di solo qualche mese rispetto a questo. È necessario cambiare paradigma. È necessario un migliore rapporto tra Stato, Regioni e professioni, con l'ascolto delle professioni. Si devono liberare risorse per l'acquisto dei brevetti. Dobbiamo uscire dalla trappola dell'accordo in sede europea e liberare risorse per l'acquisto di brevetti per la produzione autonoma di vaccini, come per esempio lo Sputnik V, un vaccino che ha le stesse caratteristiche di sensibilità ed efficacia dei vaccini Moderna e Pfizer. Bisogna evidentemente rivedere il complesso della struttura commissariale, costruita su misura per Arcuri e per le sue azioni: essa va rivista completamente, perché oggi costituisce un elemento di ostacolo nei confronti della struttura del volontariato e delle Prociv, che lei giustamente ha citato, e blocca tutto. Presidente Draghi, lei avrà a che fare con un unanimismo di facciata e lo sa. Non rimedi con l'antipolitica, non ascolti i cattivi consiglieri, ma rimedi con la capacità di stare ai problemi e di proporre la loro soluzione; a problemi seri soluzioni serie e concrete. Solo così potrà sconfiggere e contrastare l'unanimismo di facciata. Buon lavoro, Presidente.
2021-02-17	M5S	AirolaAlberto	Il MoVimento 5 Stelle ha un programma da realizzare, che lei conosce, e ha ricevuto il mandato dai suoi iscritti per sostenere questo Governo al fine di realizzarne i punti e gli asset imprescindibili: digitalizzazione, scuola, sanità, ambiente, ricerca e risultati raggiunti di welfare e giustizia sociale, come il reddito di cittadinanza (che non possono essere cancellati in questo momento drammatico, ma - anzi - vanno completati e implementati), fondamentali per famiglie, lavoratori e imprese. Mi confortano in questo le sue affermazioni in merito. Sono qui per offrire il mio sostegno e il mio aiuto ai più deboli, non certo a chi specula su di loro. Sono pronto a sfiduciare questo Governo appena mi renderò conto che questi principi non sono condivisi. La mia disponibilità è verso tutti i Ministri a dare un contributo costruttivo: mi interessa non a quale partito appartengono, ma dove vogliono arrivare. Quando suona la campana per l'Italia, gli obiettivi non possono che essere univoci. Ho deciso che null'altro vale se non il futuro e come lo immaginiamo. Credo che questo possa essere un buon motivo per non arrendersi, nonostante tutto e tutti. Presidente Draghi, colleghi, Ministri, la storia ci ha scagliato addosso questo macigno, la pandemia ci ho messo un cappio al collo. Nonostante una fiducia quasi al buio, da oggi l'unico obiettivo sarà costruire un futuro diverso, di speranza e luminoso, in quanto di giorni oscuri questa Repubblica ne ha visti fin troppi. Siamo tutti esausti di infausti pronostici su di noi, sul Governo e sul destino. Facciamo in modo che non sia così o sarà la fine nostra, ma anche di tutti voi. Grazie e buon lavoro.
2021-02-17	M5S	CrucioliMattia	Signor Presidente, colleghi, il discorso programmatico pronunciato dal Presidente del Consiglio dimostra la torbida continuità tra quanto di più negativo ha connotato il suo passato, rispetto a ciò che si prefigge di attuare oggi. Signor Presidente del Consiglio, lei oggi ha annunciato che si adopererà per una maggiore concorrenza, così come ieri si è adoperato per la peggiore privatizzazione avvenuta in Italia. Lei oggi, nell'elencare i limitati compiti che ascrive allo Stato, ha chiarito la sua ostilità per l'ingresso pubblico nell'economia, così come ieri si è reso protagonista della distruzione delle imprese di Stato italiane. Lei oggi ha annunciato la necessità che l'Italia ceda maggiori porzioni di sovranità nazionale, così come ieri contribuì a violare la sovranità nazionale greca e così come impose gravose condizioni all'Italia, con la nota lettera della BCE del 2011. Lei oggi ha lasciato intendere che occorrerà distinguere tra le imprese da salvare e quelle che dovranno essere lasciate morire, introducendo, cautamente, il vero scopo della sua discesa in campo, ovvero garantire che i fondi del recovery plan vengano spesi nell'interesse di banche e grandi imprese, fortemente interconnesse con le filiere europee, con buona pace delle piccole imprese, degli artigiani, dei lavoratori e delle fasce più deboli del Paese. Lei oggi non è riuscito a dire nulla di concreto e credibile in relazione alla lotta alle diseguaglianze, non è nemmeno riuscito a pronunciare la parola «pubblica» quando ha parlato di scuola e sanità. Infine, non ha fatto il benché minimo accenno alla necessità di rivedere le regole del patto di stabilità, né ha mosso la più piccola critica alle politiche di austerità, perché sa benissimo che l' élite europea, da cui proviene, non appena sarà passata la crisi, ci piomberà addosso, chiedendo il conto degli aiuti prestati. Lei sostiene che l'unità è un dovere; io le rispondo che è un dovere opporsi alla sua visione della società e, quale rappresentante del popolo italiano, mi manterrò libero e vigile, per contrastare qualunque provvedimento che lei e la sua servile maggioranza doveste adottare contro l'interesse dei cittadini.
2021-02-17	M5S	DAngeloGrazia	Sicuramente - come lei ha anche evidenziato nel suo discorso - benessere, autodeterminazione, legalità e sicurezza sono strettamente legate all'aumento dell'occupazione femminile nel Mezzogiorno. Sviluppare la capacità di attrarre investimenti è essenziale per creare lavoro e per invertire il declino demografico e lo spopolamento delle aree interne; ma, per raggiungere questi obiettivi, occorre creare un ambiente dove legalità e sicurezza siano sempre garantite. Di questo ci siamo occupati in Commissione giustizia, sin dall'inizio della legislatura; sono stati approvati provvedimenti che hanno rafforzato la certezza della pena, i diritti dei più deboli e il contrasto alla violenza domestica e di genere, nel rispetto delle garanzie di tutte le parti. Bisogna proseguire il lavoro, accelerando i tempi dei processi, nel civile e nel penale, e non certo compiere passi indietro, smantellando ciò che di buono è stato fatto. Proprio le riforme del processo sono pilastri fondamentali del recovery plan; anche su questo punto è certamente opportuno partire dalla bozza del Piano di ripresa e resilienza messo a punto dal precedente Governo. A questo proposito, sento il dovere di fare un'osservazione rispetto al suo intervento: lei ha detto che gli orientamenti che il Parlamento esprimerà saranno di importanza fondamentale nella preparazione della versione finale. Apprezzo quindi la centralità che in questo passaggio riconosce al Parlamento, che non dovrà certo essere solamente informato, ma che continuerà a svolgere un ruolo centrale al fine del traguardo del recovery plan. Proprio nel piano che entro il mese di aprile dovremo presentare all'Unione europea dovrà avere un ruolo fondamentale lo sviluppo del Meridione, con particolare attenzione al recupero del gap occupazionale femminile, alle infrastrutture veramente indispensabili, alla sanità, alla crescita industriale, alla tutela dell'ambiente nelle zone a forte inquinamento e alla valorizzazione del patrimonio storico-artistico. Nei mesi passati sia la Camera dei deputati sia il Senato della Repubblica si sono espressi a proposito del Piano nazionale di ripresa e resilienza, affermando che la clausola del 34 per cento, ossia la distribuzione dei fondi in ragione della popolazione residente, purtroppo non appare sufficiente a promuovere la riduzione dei divari territoriali ancora oggi esistenti tra le diverse aree del nostro Paese, in cui persiste una differenziazione relativamente al PIL pro capite e al tasso di disoccupazione. Quindi si è presentata la necessità di applicare eventuali altri aggiustamenti ai criteri del riparto tra i Paesi previsti dalle sovvenzioni del dispositivo di ripresa e resilienza: popolazione, PIL pro capite e tasso di disoccupazione anche all'interno del Paese, tra le Regioni e le macroaree, in modo appunto da sostenere le aree economicamente svantaggiate. Per questo, signor presidente Draghi, le chiediamo di cogliere fondamentalmente questo momento di presentazione delle sue linee programmatiche per prendere uno specifico impegno di ripartizione delle risorse RRF. Bisogna partire da nuovi presupposti per evidenziare questi fondi. Il Next generation EU è una grande occasione per l'Italia ed è lo strumento giusto per colmare il gap territoriale che si trascina da decenni e che non riguarda solo lo sviluppo, ma anzitutto il livello di benessere dei singoli cittadini. Pertanto, presidente Draghi, nell'assicurare al nuovo Esecutivo da lei presieduto la collaborazione necessaria a raggiungere gli obiettivi prefissati, avvertiamo anche l'esigenza di precisare che non mancherà mai un serio e rigoroso controllo del suo operato, con una costante che voglio definire come una bellissima ossessione: l'attenzione massima alle questioni che stanno a cuore ai cittadini. Il Governo Draghi nasce in tempi di emergenza sanitaria, economica e sociale e noi aderiamo al richiamo di responsabilità avanzato dal Presidente della Repubblica. Siamo la prima forza politica in Parlamento e da parte nostra non è mai mancato questo senso di...
2021-02-17	M5S	LaMuraVirginia	Signor Presidente, presidente Draghi, nel suo intervento in Aula di questa mattina ha comunicato le linee programmatiche del suo Governo, che forse, proprio in quanto tali, risultano ancora troppo vaghe per far comprendere in quale direzione voglia andare questo Esecutivo composto da quasi tutti i partiti presenti in Parlamento. Le parole di questa mattina non hanno chiarito verso quali misure andremo incontro, ma le parole, come sempre, fanno emergere un orientamento culturale e un indirizzo che sinceramente mi preoccupano. Mi ha colpito, ad esempio, il riferimento fatto al capitale umano, di per sé distante da quello della persona che avrei voluto sentire di più e non solo declinato nelle formule di dotazioni di personale, reddito delle persone fisiche e persone in età lavorativa. Credo che ciò sia significativo. Il capitale umano racchiude concettualmente quell'insieme di capacità, competenze, abilità professionali e relazioni possedute da un individuo in relazione alla produttività. Ho scelto questo esempio perché credo sia emblematico di un orientamento verso una visione aziendalistica del Paese, della scuola e della sanità; una visione dalla quale invece oggi abbiamo bisogno di allontanarci, perché le aziende danno priorità al profitto a tutti i costi. Questo Governo dovrà dare priorità a tutti gli italiani, a quella rete di microimprese che costituiscono il vero tessuto del territorio italiano e che oggi sono in difficoltà e lo saranno in futuro, se non le accompagneremo verso la transizione. Parlare di capitale umano è come parlare di capitale naturale, come dell'insieme delle risorse che la natura ci offre per produrre servizi e beni per l'uomo, quindi ancora profitto. Ovviamente il profitto ci deve essere, ma senza minacciare irreversibilmente proprio la natura, la nostra casa. Serve, dunque, un programma che veda correlati tutti i settori cruciali che compongono la nostra società, dove l'economia ecologica si mette al servizio della tutela degli equilibri della natura, abbracciando nel contempo gli equilibri sociali e i diritti delle persone. Lei, signor presidente del Consiglio Draghi, ha parlato di transizione ecologica, che a mio avviso non deve essere vincolata ai limiti palesi del capitalismo verde. In merito attendiamo il regolamento della tassonomia per la classificazione delle attività produttive sostenibili. Il nucleare? Il gas? La cattura della CO₂ industriale? L'energia dai rifiuti? Ma se la transizione ecologica viene da lei intesa solo come una questione di mercati e settori energetici e non come strategia integrata e trasversale che punta ad un modello di sviluppo sostenibile, non si andrà molto lontano e finiremo per vivere il cosiddetto greenwashing. Concludendo, non penso che un Governo di tutti possa essere un Governo a nome degli italiani; vedo invece un Governo in cui il consenso di tutti delega la decisione a pochi. Per questi motivi voterò...
2021-02-17	M5S	ToninelliDanilo	Certamente sa che in questi due anni abbiamo approvato un'importante legge anticorruzione, abbiamo tagliato i parlamentari e le pensioni d'oro, abbiamo bloccato i tagli alla sanità e investito nuovamente nella scuola; nel compiere tutte queste azioni avevamo bene in mente da che parte stare.
2021-02-17	PD	ValenteValeria	Davanti a noi c'è un Paese stanco, un Paese provato, un Paese certo con tanti punti di forza, ma anche - ahinoi - caratterizzato da troppe storture e guasti, che abbiamo visto esplodere tragicamente durante questa pandemia. Giustizia, pubblica amministrazione, scuola, sanità sono settori fondamentali, che hanno mostrato tutta la loro fragilità. Il sistema sanitario ha retto, è vero; ma abbiamo compreso che considerare costi quelli che per anni avrebbero dovuto invece essere investimenti è stato un gravissimo errore, così come è avvenuto per la scuola e per la giustizia.
2021-02-24	FI	RonzulliLicia	Forza Italia ha presentato poche ore fa il suo piano strategico vaccinale, che offre al Governo per tramite dei suoi Ministri. Bisogna mettere in campo un team vaccinale che coinvolga sanità militare, ospedali pubblici, ospedali e laboratori accreditati, medici di medicina generale e del lavoro, pediatri e farmacie. Applicando il nostro piano, con tutte le forze in campo, saremo in grado di arrivare a un'ampia copertura della popolazione entro il 1° agosto del 2021, pari a quasi l'80 per cento di italiani immunizzati. Servono non miracoli ma strutture operative sei giorni a settimana per dodici ore di servizio. Ha detto che ci vogliono serietà e rigore: ci mancherebbe, ma non dovranno più tradursi in un terrorismo da parte di presunti scienziati e in panico seminato dal virologo di turno che sta in televisione.
2021-02-24	FdI	ZaffiniFrancesco	Signor Presidente, colleghi, vorrei socializzare con voi una considerazione che mi è venuta mentre ascoltavo l'intervento del Ministro e che mi porta a ringraziare il mio partito e il mio presidente per averci tenuto all'opposizione, perché obiettivamente oggi non invidio alcuni colleghi dell'attuale maggioranza, che dovranno inventarsi un intervento di consenso di fronte a queste comunicazioni, dato che è veramente difficile immaginare a cosa possano fare appello. Signor Ministro, nelle prime parole del suo intervento ha detto di essere venuto oggi per avere i suggerimenti di tutti i parlamentari - benissimo - e poi ha addirittura promesso di partecipare ai lavori delle Commissioni nei prossimi giorni, cosa epocale e straordinaria. Porto rispetto e ringrazio il nostro Presidente di Commissione, ma aspettiamo i rappresentanti dell'AIFA da tre mesi abbondanti e non sono ancora venuti. Ieri abbiamo svolto l'audizione dell'Istituto superiore di sanità, che ha mandato un ricercatore, signor Ministro. Se quindi viene in Commissione, metteremo la musica e chiameremo una banda: insomma, le assicuro che faremo una festa. Signor Ministro, cosa ci avrebbe dovuto mettere a disposizione oggi, a un anno dall'inizio dell'emergenza? Informazioni precise, ad esempio, sul numero di tamponi giornalieri che faremo nei prossimi giorni, fino alla fine della pandemia. Signor Ministro, siamo ancora ampiamente sotto il numero dei tamponi necessari; abbiamo a disposizione tecnologie nuove, grazie alle quali ne potremmo fare 500.000 o 600.000 al giorno (quelli che ci servirebbero); bisogna che ci dica quando saremo capaci di farli, visto che ne stiamo facendo ancora 200.000 al giorno. Quali sono i protocolli di cure domiciliari? Signor Ministro, a un anno dall'esplosione della pandemia, non sono ancora a disposizione dei medici di medicina generale e delle Regioni protocolli ministeriali di cura e trattamento dei vari stadi del Covid. Se ci sono - io non li conosco, ma ammetto di poter sbagliare - ce li mandi. Le assicuro che anche parecchi assessori regionali stanno chiedendo la disponibilità di questi protocolli. Quando arriveranno i vaccini, signor Ministro? Ha elargito affermazioni assolutamente apodittiche, che elencherò dopo, ma non per fare polemica. Abbiamo bisogno di sapere quando arriveranno i vaccini e quali saranno. Abbiamo appreso da lei di avere a che fare con varianti contagiose anche nella misura del 40 per cento in più rispetto al virus originario. È apparso oggi l'articolo di un esponente dell'OMS (di cui non ricordo il nome, ma che lei, signor Ministro, conosce perfettamente) che ci sollecita a procedere alla vaccinazione di massa. Abbiamo infatti bisogno di accelerare al massimo la campagna di vaccinazione per anticipare quella che verosimilmente potrà essere la sostituzione del virus originario con le varianti. Quando arriveranno quindi questi benedetti vaccini e quali azioni intende mettere in campo per arrivare a tale obiettivo? Quando sarà vaccinato il 70-80 per cento della popolazione? Abbiamo bisogno di un timing che, come le ha accennato la collega Garnero Santanchè, serve alle attività economiche e al Paese per capire come, dove e quando si potrà - forse - ripartire. È un problema tempo-dipendente come l'infarto: se non arriviamo il prima possibile, innumerevoli attività non si riprenderanno più. Occorre pertanto sapere quando potremo arrivare a vaccinare il 70-80 per cento della popolazione, in quanto serve alle nostre attività produttive e alla nostra programmazione economica. Infine, signor Ministro, abbiamo bisogno di sapere se intende mantenere Arcuri oppure no. Almeno questo deve dircelo. Ha citato un paio di volte la struttura commissariale e non ci può dire che non dipende da lei: forse non dipenderà solo da lei e magari dovrà concertarsi, ma ci dica se intende mantenere Arcuri a dirigere la struttura commissariale, perché ne abbiamo il terrore. Signor Ministro, mi consenta di dire un'altra cosa (come sempre, non c'è niente di personale). Ci è venuto a fare la conta dei morti degli altri, ma non è che, come si suol dire, mal comune mezzo gaudio, anche perché siamo in prima fila rispetto a questi parametri. Ci è venuto a raccontare ulteriori banalità (mi perdoni, signor Ministro): la luce in fondo al tunnel e l'esigenza di lavorare tutti nella stessa direzione sono argomenti che possono servire a «Porta a Porta» e in altre trasmissioni, ma non in una comunicazione al Parlamento. Il suo intervento di quaranta minuti si sarebbe potuto restringere a dieci, senza queste cose. Ci è venuto a dare asserzioni sul fatto che dobbiamo coprire gli anziani. Certo, benissimo: ma come? Quando? Dobbiamo coprire i soggetti esposti. Bene, ma come? Quando? Lei è un Ministro. È venuto in questa sede a declamare imperativi sempre categorici per gli altri, come l'esigenza di rispettare le misure di restrizione. Signor Ministro, certo che bisogna rispettarle, ma dopo un anno gli italiani non ne possono più, tanto che, per un effetto assolutamente fisiologico, queste misure di restrizione funzionano sempre meno e perdono di efficacia. Alla fine, la gente si organizza e si adopera, in quanto in qualche modo si deve uscire da questo loop mentale che comincia a coinvolgere anche l'equilibrio psicofisico dei nostri concittadini. Quindi, basta continuare a dire che dobbiamo stare tutti dalla stessa parte e dobbiamo tutti rispettare i nostri doveri; il primo che deve rispettare i suoi doveri è lei, Ministro. Gli italiani rispettano i loro doveri, eccome se li rispettano! Ministro, ha continuato a divulgare i soliti slogan, retorica vuota e spicciola: le polemiche disorientano i cittadini; l'Italia non si rassegna alla riduzione delle dosi. Oibò, direi io. Basta. Abbiamo bisogno di prendere coscienza. Ministro, lei si accredita e porta in dote al nuovo Governo dei risultati del suo Dicastero assolutamente fallimentari. Noi abbiamo il record mondiale dei decessi sul campione di 100.000 abitanti e siamo terzi per letalità del Covid-19 nel nostro territorio nazionale. Abbiamo il peggior risultato di abbattimento di PIL sul panorama europeo. Lei porta in dote al nuovo Governo il più grande fallimento della storia repubblicana, ma non per lei; è evidente che lei è punto collettore di una serie di responsabilità dell'Istituto superiore di sanità e del suo Ministero, che continua a mentire sul piano pandemico. Ancora oggi Urbani continua a mentire sul piano pandemico. Basta. Lei ha una responsabilità oggettiva che impone un'assunzione di responsabilità diversa. Pertanto, Ministro, ancora le portiamo rispetto, ma ci risparmi il 30-40 per cento di questo argomentare aulico del quale sinceramente vogliamo e possiamo fare facilmente a meno.
2021-02-24	LN	MarinRaffaellaFiormaria	Concludo, Ministro, con le parole del presidente Mario Draghi, riferite il 17 febbraio: «Sulla base dell'esperienza dei mesi scorsi dobbiamo aprire un confronto a tutto campo sulla riforma della nostra sanità. Il punto centrale è rafforzare e ridisegnare la sanità territoriale
2021-02-24	M5S	PisaniGiuseppe	Ringrazio lei, signor ministro Speranza, e il senatore Sileri, già vice ministro alla salute, per aver accolto integrazioni al suddetto piano che andassero sempre più in questa direzione, prevedendo nell'ambito delle misure di potenziamento della medicina territoriale interventi di salute, ambiente e clima, di sanità pubblica ecologica, anche mediante l'introduzione della figura dei medici ambientali, veri e propri medici sentinella in grado di avvertire tempestivamente i segnali che arrivano dal territorio, mettendoci in condizioni di affrontare adeguatamente le emergenze sanitarie conseguenti alle emergenze ambientali e viceversa.
2021-02-25	FI	PaganoNazario	Allo stesso modo, sulle assunzioni dei medici abbiamo presentato un secondo ordine del giorno: in una situazione come questa si è compreso, in un anno orribile, che nel nostro Paese si era sbagliato quando si era tagliato troppo sulla sanità territoriale. Dico bene, colleghi? Si era tagliato troppo.
2021-02-25	M5S	MarinelloGaspareAntonio	Il Governo prima e la Camera dei deputati successivamente bene hanno fatto a inserire una serie di misure che intendono intervenire concretamente in materia di sanità. Nel testo, infatti, è prevista la proroga di alcuni termini correlati ai provvedimenti seguiti alla dichiarazione dello stato di emergenza epidemiologica da Covid-19 fino alla data di cessazione dello stato di emergenza, con la previsione che le relative disposizioni vengono attuate nel limite delle risorse disponibili autorizzate a legislazione vigente. A tal proposito, è utile e opportuno porre l'attenzione sulla proroga dei termini che riguardano il potenziamento delle reti di assistenza territoriale. Su questa materia ritengo sia doveroso fare una riflessione di carattere generale.
2021-02-25	M5S	MarinelloGaspareAntonio	In questa legislatura è evidente come il Governo e le componenti parlamentari abbiano profuso un notevole impegno per colmare le lacune accumulate negli ultimi anni. L'assistenza territoriale rappresentava la parte debole del nostro Servizio sanitario nazionale. Sono numerosi gli interventi in questa legislatura. Innanzitutto evidenzio la svolta che si è data con l'istituzione della figura dell'infermiere di famiglia, vera pietra miliare per la sanità italiana del futuro. Sia il Governo con il decreto rilancio sia il Parlamento sono intervenuti e stanno intervenendo in modo concreto per introdurre e normare questa figura.
2021-02-25	M5S	MarinelloGaspareAntonio	In questa sede voglio evidenziare anche la norma contenuta nel decreto che dispone la proroga al 2021 dell'utilizzo delle quote premiali da destinare alle Regioni virtuose accantonate a valere sul finanziamento del Servizio sanitario nazionale in base ai criteri di riequilibrio e riparto indicati in sede di Conferenza Stato-Regioni. Anche questo punto è molto importante e riguarda la sanità italiana del futuro. Troppo spesso, purtroppo, negli anni passati ci siamo trovati a discutere di sprechi a livello sia centrale che, ovviamente, regionale, anche in considerazione della competenza esclusiva delle Regioni in materia sanitaria.
2021-02-25	M5S	MarinelloGaspareAntonio	L'infermiere di famiglia costituirà una delle figure fondamentali della sanità italiana, consentendo a pazienti e famiglie di evitare l'ospedalizzazione con enormi benefici in termini di salute a livello psicologico e anche economici. Dobbiamo accogliere, quindi, con particolare favore e soddisfazione gli interventi del decreto che prorogano i termini in ambito di potenziamento delle reti di assistenza territoriale perché rappresentano un altro preciso e concreto segnale di attenzione verso la sanità di prossimità, ovvero la sanità desiderata innanzitutto da milioni di italiani fragili insieme alle loro famiglie.
2021-02-25	M5S	MarinelloGaspareAntonio	La sanità italiana non era premiale: non si evidenziavano, infatti, nel modo migliore gli sforzi dei territori più virtuosi in termini economici e, soprattutto, di qualità dei servizi offerti alla cittadinanza. Finalmente si sta cambiando registro ed è giusto in questa sede riconoscere il grande lavoro svolto dalla Conferenza Stato-Regioni, vero momento di sintesi nell'ottica di una fattiva e positiva sinergia tra i vari livelli istituzionali. Il decreto in conversione oggi accompagna concretamente questo sforzo istituzionale e di ciò dobbiamo essere tutti molto soddisfatti.
2021-02-25	M5S	MarinelloGaspareAntonio	Signor Presidente, signor Ministro, gentili colleghi, il provvedimento oggi all'esame dell'Aula contiene un corposo insieme di norme riguardanti il settore della sanità. Non potrebbe essere altrimenti: la pandemia da Covid-19 ha investito il nostro Paese, come tutto il mondo, e ovviamente i riflessi di tale sconvolgente avvenimento hanno riguardato ogni settore della nostra società.
2021-03-03	FdI	BalboniAlberto	Vorrei ricordare ai colleghi un po' distratti della maggioranza vecchia e nuova che l'articolo 13 della Costituzione afferma sempre che la libertà personale è inviolabile; che l'articolo 16 della Costituzione stabilisce che ogni cittadino può circolare e soggiornare liberamente in qualsiasi parte del territorio nazionale, salve le limitazioni che la legge stabilisce in via generale per motivi di sanità e sicurezza; che l'articolo 17 afferma sempre che i cittadini hanno diritto di riunirsi pacificamente; che l'articolo 34 stabilisce sempre che la scuola è aperta a tutti; che l'articolo 30 dice sempre che la Repubblica tutela il lavoro in tutte le sue forme e applicazioni e l'articolo 41 dice sempre che l'iniziativa economica privata è libera. La Costituzione non è cambiata.
2021-03-03	FdI	ZaffiniFrancesco	Signor Presidente, oggi continuiamo a dire di dosare le misure di restrizione e di contenimento, anche perché - purtroppo è costatazione fin troppo facile - a tredici mesi dal primo lockdown, esse perdono di efficacia, dal momento che nessuno si rassegna al venir meno delle libertà fondamentali. Al di là dei controlli e del terrorismo psicologico, tali misure sono destinate fisiologicamente a perdere di efficacia, per cui rimane abbastanza inutile continuare ad accanirsi con ulteriori misure di contenimento sulla nostra gente, che già è prostrata, pronata e afflitta. Viceversa, quello che dovrebbe accadere è che lo Stato faccia finalmente la sua parte. Tralascio il problema dei tamponi, che continuiamo ancora a fare in misura ridicola, così come tralascio il problema dei protocolli di cura, che ancora non abbiamo. Nonostante il Ministro qui presente abbia detto che abbiamo i protocolli di cura ospedalieri e domiciliari, non è così, come è stato confermato anche dal Presidente dell'AIFA nel corso dell'audizione svolta nella giornata di lunedì scorso dalla Commissione sanità del Senato. Tralasciando tutto ciò, dobbiamo concentrarci sui vaccini. È del tutto evidente che il vaccino resta l'ultimo baluardo per poter uscire dall'incubo. La famosa luce in fondo al tunnel, il famoso sforzo per coprire l'ultimo miglio, in sostanza tutte le baggianate che ci siamo sentiti dire per mesi dal Governo - caro Presidente e cari colleghi - stanno proprio nella capacità del nostro Paese di vaccinare nel minor tempo possibile il maggior numero di cittadini. Rispetto a questo argomento vengono alcune obiezioni. Oggi il ministro Giorgetti - e ne siamo assolutamente felici - dichiara: «C'è la volontà del Governo per un polo pubblico-privato per la ricerca dei vaccini». Vorrei dire meglio tardi che mai. Siamo perfettamente in linea con questa esigenza, tant'è che oggi, signor Presidente, ci chiediamo per quale motivo il nostro Paese si sia contraddistinto per non avere neanche un vaccino in terza fase. La Spagna ha tre vaccini in terza fase, la Germania e la Francia ne hanno due; noi, che abbiamo una comunità scientifica tutt'altro che incapace - ripeto, tutt'altro - abbiamo un vaccino in seconda fase, ma molto lontano dal vedere la luce. Ci dobbiamo chiedere che cosa sia accaduto. Com'è che noi, oltre a registrare il record dei decessi e dell'abbattimento di PIL, registriamo anche il record maledetto di non essere stati capaci a sviluppare un vaccino in terza fase a tredici mesi dall'inizio della pandemia? Inoltre, signor Presidente, a latere di questa singolarità, abbiamo la prima industria farmaceutica d'Europa: ormai da tre anni l'Italia ha superato per fatturato la Germania nella produzione di farmaci. Ebbene, rispetto a questa capacità enorme che abbiamo e che avremmo dovuto poter sfruttare, perché oggi non produciamo vaccini in autonomia? Da giugno circolavano notizie di stampa secondo cui i primi vaccini arrivati a validazione sarebbero stati quelli a RNA messaggero, che vengono prodotti attraverso un percorso tecnologicamente avanzato che prevede la disponibilità dei bioreattori. Considerato ciò ed essendo l'attuale strumentazione occupata per la produzione vigente, era fin troppo facile dire che dovevamo predisporci per una produzione autonoma nazionale su licenza o concessione del brevetto. Ripeto: era fin troppo facile. Se così fosse stato, oggi ci troveremmo in condizioni diverse. Mi chiedo e vi chiedo, colleghi, perché, sul piano interno, non diamo un'autorizzazione alle Regioni laddove dimostrino la capacità di somministrare un certo numero di vaccini al giorno, ma ne ricevono in misura inferiore dalla struttura commissariale? Oggi quasi tutte le Regioni versano in queste condizioni. Fintantoché dura l'emergenza (quindi fino alla fine di marzo, quando - a vostro dire - potrebbero arrivare i famosi 15 milioni di dosi) e non abbiamo il numero di dosi necessarie per coprire le richieste delle Regioni, perché non le autorizziamo in via transitoria ad acquistare sul mercato, da qualunque tipo di fonte di approvvigionamento, i vaccini validati? Perché non lo facciamo? Signor Presidente, mi siano consentite in conclusione due considerazioni. Quanto alla prima, il Ministro della salute è venuto più volte a vantarsi dell'accordo europeo, che per noi è stato invece un accordo capestro che ha penalizzato l'Italia, tanto che alcuni Paesi - è notizia di oggi - ne stanno attualmente uscendo denunciandone i limiti e l'incapacità, nella consapevolezza che, ai ritmi attuali, la nostra campagna vaccinale terminerà nel dicembre 2022. Se volessimo chiudere la nostra campagna vaccinale a settembre 2021 - quindi vaccinando almeno il 70 per cento della popolazione - dovremmo vaccinare 380.000 persone al giorno. Il ritmo attuale dovrebbe aumentare del 59,7 per cento per raggiungere il prossimo obiettivo, ossia la vaccinazione di 6.370.000 persone tra operatori e personale sanitario, ospiti delle RSA e anziani con più di ottanta anni, obiettivo, questo, già programmato lo scorso febbraio. Rispetto a tutto questo, è del tutto evidente che serve il famoso cambio di passo che, al momento, non riusciamo a intravedere in questo provvedimento, né nel prossimo che è stato annunciato.
2021-03-03	M5S	GarrutiVincenzo	Infine, si prevede l'inserimento nell'articolo 1 del decreto-legge 16 maggio 2020, n. 33 delle denominazioni «zona gialla», «zona arancione», «zona rossa» e «zona bianca», già utilizzate nei provvedimenti attuativi per definire le zone caratterizzate da diverse tipologie di scenario (1, 2 e 3), differente grado di rischio epidemiologico e con una determinata incidenza settimanale dei contagi ogni 100.000 abitanti, secondo i parametri già disciplinati ai commi 16- quater e 16- quinquies del medesimo articolo 1 del citato decreto-legge n. 33. L'articolo 2 prevede che la violazione delle disposizioni dell'articolo 1 sia sanzionata ai sensi dell'articolo 4 del decreto-legge n. 19 del 2020. Nel corso dell'esame in sede referente, la Commissione ha approvato un emendamento volto a specificare che, in linea con quanto previsto con il decreto-legge n. 33 del 2020, i proventi delle sanzioni amministrative pecuniarie relative alle violazioni delle disposizioni previste dal presente decreto accertate successivamente alla data di entrata in vigore della legge di conversione del presente decreto-legge, sono devoluti allo Stato quando le violazioni siano accertate da funzionari ufficiali e agenti dello Stato. I medesimi proventi sono devoluti alle Regioni, alle Province e ai Comuni quando le violazioni siano accertate da funzionari ufficiali e da agenti rispettivamente delle Regioni, delle Province e dei Comuni. Inoltre, con l'approvazione di due identici emendamenti, si stabilisce che fino alla data di cessazione dello stato di emergenza epidemiologica per la Covid-19, la sospensione delle attività dei circoli ricreativi culturali e sociali, adottati nell'ambito della misura di contrasto e contenimento della diffusione del virus SARS-Cov-2 sull'intero territorio nazionale, non determina la sospensione delle attività di somministrazione di alimenti e bevande delle associazioni ricomprese tra gli enti del terzo settore, di cui al decreto legislativo n. 117 del 3 luglio 2017, che possono proseguire nel rispetto delle condizioni e dei protocolli di sicurezza stabiliti dalla normativa vigente per le attività economiche aventi il medesimo e analogo oggetto e secondo modalità tali da evitare qualsiasi forma di assembramento anche occasionale o qualsiasi forma di aggregazione per le finalità proprie di predetti enti. L'articolo 3 concerne alcuni profili dell'attività di vaccinazione per la prevenzione delle infezioni da virus SARS-CoV-2. In particolare, in coerenza con le vigenti disposizioni europee e nazionali in materia di protezione dei dati personali, è istituita una piattaforma informativa nazionale per agevolare, sulla base dei fabbisogni rilevati, le attività di distribuzione sul territorio nazionale delle dosi vaccinali, dei dispositivi e degli altri materiali di supporto alla somministrazione e relativo tracciamento. La piattaforma è predisposta e gestita dal Commissario straordinario per l'attuazione del coordinamento delle misure occorrenti per il contenimento e il contrasto dell'emergenza epidemiologica Covid-19, il quale, avvalendosi prevalentemente del supporto di società a partecipazione pubblica, opera in modo coordinato con i diversi soggetti istituzionali coinvolti e, d'intesa con il Ministero della salute e il Dipartimento per gli affari regionali e le autonomie, informa periodicamente la Conferenza permanente per i rapporti tra lo Stato, le Regioni e le Province autonome sullo stato di attuazione del piano strategico. Le diverse fasi della vaccinazione sono affidate alle Regioni e alle Province autonome che si avvalgono dei propri sistemi informativi e vaccinali in qualità di titolari del trattamento. Tuttavia, qualora il sistema informativo vaccinale di una Regione o di una Provincia autonoma non risulti adeguato, su istanza del medesimo ente, la piattaforma nazionale esegue, in regime di sussidiarietà, le operazioni di prenotazione delle vaccinazioni, di registrazione delle somministrazioni dei vaccini e di certificazione delle stesse. Le Regioni e Province autonome, attraverso i propri sistemi informativi o attraverso la piattaforma nazionale, trasmettono al Ministero della salute tutte le informazioni relative alla somministrazione dei vaccini sulla base individuale, in conformità del decreto del Ministro della salute del 17 settembre 2018, istitutivo dell'Anagrafe nazionale dei vaccini. Sono tenute inoltre a trasmettere i dati relativi alle prenotazioni delle vaccinazioni in forma aggregata al Ministero della salute il quale renderà disponibili alla piattaforma nazionale strumenti di monitoraggio sia delle prenotazioni, sia delle somministrazione dei vaccini. Si prevede inoltre che al fine di consentire lo svolgimento di attività di sorveglianza immunologica e farmaco-epidemiologica, il Ministro della salute trasmette all'Istituto superiore di sanità i dati individuati relativi ai soggetti cui è stata somministrata la vaccinazione anti SARS-CoV-2 contenuti nell'Anagrafe nazionale dei vaccini. È infine autorizzata la spesa di 966.000 euro per il 2021 per il potenziamento dell'infrastruttura tecnologica e l'applicazione dell'Anagrafe nazionale vaccini. L'articolo 4 dispone in merito allo svolgimento di elezioni per l'anno 2021. Nello specifico si prevede che le elezioni suppletive per seggi della Camera e del Senato dichiarati vacanti entro il 28 febbraio del 2021 si svolgano entro il 20 maggio 2021. A tale fine è novellato l'articolo 31- quater del decreto-legge n. 137 del 2020, il cosiddetto decreto ristori, il quale stabiliva, nel testo previgente, che le elezioni suppletive per i seggi della Camera dei deputati e del Senato, dichiarati vacanti entro il 31 dicembre 2020, si svolgessero entro il 31 marzo 2021. Anche il termine entro il quale dovranno svolgersi le elezioni degli organi elettivi dei Comuni sciolti per infiltrazione mafiosa, già oggetto di prima proroga, operata dall'articolo 1, comma 4- terdecies, del decreto-legge n. 125 del 2020, è ulteriormente differito dal 31 marzo al 20 maggio 2021. Con riguardo a questo articolo, in Commissione è stato approvato un emendamento che estende anche all'anno 2021 l'applicazione della norma di cui all'articolo 1- bis, comma 5, del decreto-legge n. 26 del 2020, che aveva stabilito, per le elezioni nelle Regioni a statuto ordinario del 2020, che il numero minimo di sottoscrizioni richieste per la presentazione delle liste e delle candidature, a causa della pandemia da Covid-19, fosse ridotto a un terzo. Inoltre, tale proposta estende anche al 2021 la possibilità per ciascuna Regione di prevedere disposizioni normative diverse da quelle contenute nel comma 5 del medesimo articolo, per prevenire e ridurre il rischio di contagio da Covid-19. L'articolo 5 novella l'articolo 3- bis, comma 3, del decreto-legge n. 125 del 2020, al fine di estendere fino al 30 aprile 2021 la validità dei permessi di soggiorno di cittadini di Paesi terzi, nonché dei titoli di soggiorno, che siano in scadenza nel periodo tra il 31 dicembre 2020 e quella medesima data. Infine, l'articolo 6 dispone che il decreto-legge entri in vigore il giorno della sua pubblicazione nella Gazzetta Ufficiale.
2021-03-03	PD	BoldriniPaola	Ma veniamo alla parte più preponderante del provvedimento, riguardante la sanità che è l'articolo 3. L'articolo 3, in coerenza con le vigenti disposizioni europee e nazionali in materia di protezione dei dati personali, istituisce una piattaforma informativa nazionale per agevolare, sulla base dei fabbisogni rilevati, le attività di distribuzione sul territorio nazionale delle dosi vaccinali, dei dispositivi e degli altri materiali di supporto alla somministrazione e il relativo tracciamento. Questa piattaforma, come abbiamo detto, è gestita dal Commissario straordinario (che ora è il generale Figliuolo), che, in coordinamento con il Ministero della salute e il Ministero degli affari regionali e le autonomie, informa periodicamente la Conferenza permanente per i rapporti tra lo Stato, le Regioni e le Province autonome sullo stato di attuazione del Piano strategico vaccinale, che già c'è da tempo, ma è in corso di modifica.
2021-03-04	LN	BergesioGiorgioMaria	Signor Ministro, noi accogliamo favorevolmente il suo impegno a contrastare la diffusione di sistemi di etichettatura fuorvianti e a predisporre sistemi di tutela del made in Italy. Secondo noi è necessario ripensare a un nuovo protagonismo dell'Italia in Europa per la difesa del made in Italy, tutelando le eccellenze alimentari italiane dai continui tentativi di sopraffazione. Lei sa bene che l'equilibrio nutrizionale non si raggiunge con l'impiego di algoritmi, ma con il consumo appropriato di diversi cibi durante la giornata. A questo proposito, mi permetta di stigmatizzare quanto è stato detto dal ministro della transizione ecologica Cingolani, il quale ha sostenuto che chi mangia troppa carne subisce impatti sulla salute. Noi crediamo che certe affermazioni, se non suffragate, non debbano essere esternate e che non siano assolutamente condivisibili. Vorrei segnalare che in Italia il consumo reale pro capite di carne è inferiore ai 100 grammi al giorno raccomandati dall'Organizzazione mondiale della sanità, anche grazie al perfetto equilibrio della nostra dieta; una dieta che raccoglie il meglio del made in Italy, grazie al quale l'Italia vanta oltre 15.000 ultracentenari e il record di longevità e qualità della vita. Pensare di addossare colpe e individuare responsabilità appare francamente incomprensibile e distante da quel percorso di governo unitario da noi auspicato, che preveda risorse certe e definite in grado di sostenere l'agricoltura nell'applicazione del nuovo Piano nazionale di ripresa e resilienza all'esame della Commissione agricoltura. Ognuno di noi faccia bene la propria parte, signor Ministro, e tutti gli attori dell'agroalimentare ne trarranno benefici; io sono convinto che lei la pensa come noi. Facciamo squadra: prima gli agricoltori italiani, sempre.
2021-03-09	M5S	EvangelistaElviraLucia	Signor Presidente, il Ministro della salute ha firmato l'ordinanza che proroga la sospensione dell'attività degli allevamenti di visoni in tutto il territorio italiano fino al 31 dicembre 2021. La decisione di prolungare la sospensione arriva dopo un primo stop a novembre e dopo un nuovo report dell'Autorità europea per la sicurezza alimentare in cui si ribadiva il rischio di diffusione di varianti pericolose tra furetti e visoni. In questo modo non solo è stata riconosciuta l'efficacia e la necessità di detto intervento come ulteriore misura per combattere la diffusione del coronavirus e così tutelare la salute pubblica, ma è stata altresì risparmiata la vita a migliaia di cuccioli di animali - circa 35.000 in questo solo anno - sottraendoli a indicibili sofferenze causate dagli allevamenti intensivi. Infatti, i visoni degli allevamenti intensivi sono destinati a essere uccisi con il gas per diventare delle pellicce dopo otto o nove mesi di prigionia, costretti in minuscole gabbie di rete metallica. Attualmente sono sei gli allevamenti presenti in Italia, in alcuni dei quali sono stati abbattuti migliaia di visoni per bloccare proprio la diffusione del coronavirus, ma ci sono ancora molti focolai e il monitoraggio costerà alla sanità pubblica circa 250.000 euro in un anno. In considerazione della scarsa efficacia dello screening così come è stato, soprattutto per l'elevato rischio di ulteriore diffusione del virus anche in forma mutata, come provano le evidenze scientifiche, è necessario che l'allevamento dei visoni sia vietato. I motivi che impongono questa soluzione non risiedono unicamente nell'esigenza della salute pubblica e di farlo tagliando dei costi economici elevati, ma vi sono anche ragioni etiche, morali, di giustizia, che chiedono che si ponga fine a questa smisurata sofferenza per gli animali. Sono già numerosi i Paesi europei che hanno detto addio all'allevamento intensivo di questi animali: Svizzera, Austria, Regno Unito, Repubblica Ceca, Serbia, Norvegia, Olanda, Svezia, Danimarca; l'Ungheria invece ha vietato l'importazione di visoni come misura preventiva; la Francia li ha vietati a partire dal 2026. Pertanto, avviandomi alla conclusione, signor Presidente, auspico che questo Governo a guida Draghi e il ministro Speranza abbiano il coraggio di chiudere definitivamente questi allevamenti, aprire le gabbie e far vivere quei deliziosi e bellissimi animali quali sono i visoni.
2021-03-24	M5S	PellegriniMarco	Considerato che dopo le sue nettissime parole, presidente Draghi, la questione MES è morta e sepolta, ci aspettiamo e pretendiamo che il senatore Renzi - uno dei principali sostenitori dei prestiti del MES - fornisca urgentemente spiegazioni all'opinione pubblica italiana e mondiale sulla sua attività in Arabia Saudita; sui suoi rapporti con il principe Mohammed bin Salman; sui soldi che prende come membro del board del Future investment initiative, che è una diretta emanazione del Regno saudita. Visto che è un senatore della Repubblica pagato dai cittadini, ci aspettiamo e pretendiamo che si confronti con giornalisti veri, e non con quelli immaginari, che dia spiegazioni vere anche sul presunto rinascimento saudita. E pretendiamo che egli stesso non ponga domande e dia risposte come se fosse Marzullo. Il Covid-19 e la campagna vaccinale fanno tornare d'attualità i veri temi strategici, quelli che stanno davvero a cuore ai cittadini italiani ed europei e che possono cambiare la loro vita e il loro futuro. Gli avvenimenti degli ultimi dodici mesi hanno dimostrato che l'urto terribile della pandemia è stato retto grazie alla sanità pubblica, dai medici e dai paramedici che lavorano nel settore pubblico, che si sono prestati a turni massacranti per mesi e mesi e ancora oggi allo scopo di coprire carenze d'organico e di strutture, originati dai tagli selvaggi delle risorse in questo settore, attuati sistematicamente negli anni scorsi in nome di una ideologia che era ed è una completa fandonia, che è stata utile solo a chi la propalava, visto che poi ha acquisito posizioni personali di potere. I fatti hanno dimostrato che è falso sia che il privato e il mercato siano sempre virtuosi ed efficienti sia lo Stato sia sempre inefficiente e sprecone. I fatti hanno invece dimostrato che centinaia di migliaia di vite umane sono state salvate dalla sanità pubblica. Prendiamone atto, confrontiamoci e procediamo al ripotenziamento della sanità pubblica attraverso un colossale e pluriennale programma di investimenti che riguardi anche la medicina territoriale. Confrontiamoci sul Titolo V in tema di sanità e discutiamo se convenga ai cittadini avere 20 sistemi sanitari regionali o se, invece, non sia più efficiente tornare a un sistema che abbia centralità e unitarietà statale. La posizione del MoVimento 5 Stelle è nota e al riguardo abbiamo presentato un disegno di legge a prima firma Taverna - di cui sono cofirmatario - e auspichiamo un ampio dibattito nel Paese e in Parlamento nell'esclusivo interesse dei cittadini. Le disfunzioni della campagna vaccinale in alcune Regioni sono inaccettabili - ne ha fatto cenno anche lei, signor presidente Draghi - e, per tragica ironia della sorte, tali inefficienze si sono verificate specie in quelle Regioni che si autodefiniscono virtuose da anni, ma che collezionano da mesi disastri su disastri a causa della completa inettitudine di chi le governa. Infine, confrontiamoci sui temi importantissimi della ricerca scientifica e della produzione dei farmaci; anche in questo campo abbiamo bisogno di un presidio fortissimo dello Stato, degli Stati membri per l'esclusiva tutela della salute dei cittadini europei. Anche qui occorre invertire sciagurate politiche mercatistiche e ideologiche degli ultimi anni, perché l'attuale pandemia ha dimostrato che non possiamo essere alla mercé di aziende private che decidono la quantità di vaccini da produrre, a quali Stati venderli, a quali prezzi, se rispettare o meno il contratto; il tutto a loro esclusivo vantaggio. Abbiamo il dovere di impedire tutto questo e dobbiamo agire subito con coraggio e determinazione. Se non lo faremo, la responsabilità morale di centinaia di migliaia di morti ricadrà su di noi.
2021-03-24	PD	AlfieriAlessandro	Il modo con cui noi stiamo rispondendo e l'aver investito nel progetto Covax all'interno dell'Organizzazione mondiale della sanità è un segnale forte di come gli Stati Uniti, che rientrano nel multilateralismo, possono trovare degli alleati in noi europei, per ricostruire quell'ordine che ci permette (anche a noi, Italia) di essere protagonisti in un'ottica multilaterale.
2021-03-30	M5S	SantangeloVincenzo	Quindi pretendiamo che la sanità siciliana venga immediatamente commissariata e faremo la nostra pressione sul Governo nazionale affinché immediatamente si ponga fine a situazioni del genere.
2021-03-30	M5S	SantangeloVincenzo	Signor Presidente, intervengo in merito alle notizie di stampa, che abbiamo appreso tutti stamattina, sui presunti dati falsi che sono stati notificati all'Istituto superiore di sanità da parte della Regione Siciliana. Nell'inchiesta, portata avanti dalla procura e dai carabinieri della compagnia provinciale di Trapani, che ringrazio per il pregevole lavoro svolto, emergono dei fatti a dir poco inquietanti. Sono state arrestate tre persone e tra queste anche una dirigente della Regione Siciliana. Delle tante intercettazioni ne leggo solo alcune, per far capire il tono e la gravità della situazione. Da un'intercettazione risulta che la dirigente regionale Letizia Di Liberti, al telefono con l'assessore alla salute Razza, che si è dimesso qualche ora fa, parlando dei dati Covid, chiede: «I deceduti glieli devo lasciare o glieli spalmo?». Naturalmente i due non sanno di essere intercettati. L'assessore risponde: «Ma sono veri?». «Si, solo che sono di tre giorni fa», risponde la dirigente e Razza dà l'ok e dice: «Spalmiamoli un poco». La dirigente prosegue: «Ok, allora oggi gliene do 1 e gli altri li spalmo in questi giorni, va bene, ok. Mentre quelli del San Marco,» che è un ospedale «i 6 sono veri e pure gli altri 5 sono tutti di ieri… quelli di Ragusa, Ragusa 5! E questi 6 al San Marco sono di ieri… perché ieri il San Marco ne aveva avuti altri 5 del giorno prima, in pratica. Va bene?». «Ok», risponde l'assessore. Signor Presidente, queste brevi intercettazioni descrivono realmente la gravità di quanto è accaduto, ma ciò va sommato - ed è quello di cui parliamo - alle dichiarazioni nel novembre del 2020 dell'ex assessore, che si lamentava perché la Sicilia era in zona arancione e pretendeva che fosse in zona gialla.
2021-03-31	FI	StabileLaura	La pandemia, oltre ad aver evidenziato le gravi criticità della nostra medicina territoriale, ha anche letteralmente travolto - e sta continuando a farlo - i nostri ospedali. Tuttavia, avendo passato tutta la mia vita lavorativa a fare il medico in ospedale, già negli anni precedenti, ogni inverno - lo dico anche per esperienza, e c'è la testimonianza dei nostri colleghi - gli ospedali erano travolti dalle epidemie influenzali: non si trovava più un posto letto e, quindi, si avevano lunghe attese ai pronto soccorso, malati in barella, nei corridoi, negli atri, in ogni spazio disponibile. Chiedo pertanto che si esamini anche il numero di posti letto, ovvero si valuti una revisione del decreto ministeriale n. 70 del 2015 che stabilisce gli standard per quanto riguarda - se n'è parlato - non solo le terapie intensive, ma anche le degenze ordinarie e le semi-intensive, che hanno un certo grado di flessibilità e sono molto poco rappresentate in Italia, ma per far fronte a eventuali pandemie possono essere molto importanti. Oltre alle strutture, bisogna calcolare il personale. Nell'ultimo decennio in sanità gli operatori sanitari in generale sono diminuiti di 45.000 unità circa. L'epidemia Covid ha reso necessarie nuove assunzioni: circa 37.000. Tuttavia, questo personale rimane tuttora in gran parte precario. Quindi, se vogliamo garantire continuità, sicurezza, qualità delle cure dobbiamo fare in modo che questo personale faccia parte stabilmente degli organici. Sottolineo un altro aspetto sul personale. Un fenomeno preoccupante - ne ha già parlato qualche collega - è il fatto che molti operatori, per la cui formazione spendiamo, non trovano poi attrattivo e soddisfacente il lavoro nel nostro Servizio sanitario nazionale, per cui si rivolgono al privato e molto spesso all'estero. Credo che, oltre ai ringraziamenti, vada fatto ogni sforzo per valorizzare questo personale, attraverso il miglioramento delle condizioni di lavoro, contratti di lavoro, in modo che il lavoro nel Servizio sanitario pubblico ritorni per esso a essere attrattivo. Un ultimo aspetto molto importante concerne le liste d'attesa. Sappiamo tutti che nell'era Covid, purtroppo, molte prestazioni ( screening come visite ambulatoriali, ma gli stessi interventi chirurgici) sono state rinviate e addirittura, a volte, non è possibile programmarle. Sto parlando di situazioni come - per esempio - interventi alla prostata - non per casi oncologici - per cui le persone aspettano mesi, anche anni, con i disagi e i rischi di complicanze dovute al fatto di dover portare un catetere vescicale a permanenza. Anche in questo caso è necessario un intervento, una pianificazione in modo da ripristinare l'accessibilità alle cure. Quindi, ben venga la medicina territoriale e il suo potenziamento. Ben venga la sanità di prossimità, ma è necessario dare grande attenzione anche a questi aspetti se veramente, di fronte a quanto è successo, vogliamo poter dire «mai più!».
2021-03-31	FI	StabileLaura	Signor Presidente, vorrei portare all'attenzione di quest'Assemblea alcuni aspetti nell'ambito del tema della sanità.
2021-03-31	M5S	CroattiMarco	Sono state necessarie ingenti risorse per sostenere reddito e occupazione e rafforzare la sanità pubblica. Nel corso del 2020, sono state introdotte forme di sostegno che ammontano a 110 miliardi, corrispondenti al 6,6 per cento del PIL nazionale. Dinanzi a un evento di tale portata, però, questi numeri straordinari non bastano per arginare la crisi e favorire la ripresa. Abbiamo avuto bisogno di cooperazione sul piano di politiche economiche da parte dell'Unione europea. Siamo contenti di questa svolta, perché ha rappresentato un vero e proprio cambio di passo dell'Unione europea nel suo ruolo promotrice di politiche di coesione e di economia sociale.
2021-03-31	M5S	DiGirolamoGabriella	Signor Presidente, è passato ormai più di un anno da quando l'Organizzazione mondiale della sanità ha dichiarato lo stato di pandemia e da quando il Covid-19 è entrato prepotentemente nelle nostre vite, stravolgendo tutte quelle regole, quelle azioni, quei gesti quotidiani, quelle abitudini e quella serenità che oggi ci sembrano soltanto un lontano ricordo.
2021-03-31	PD	ValenteValeria	Signor Presidente, onorevoli colleghi, l'occasione offerta dal recovery plan a noi del Partito Democratico è sempre sembrata - senza concessioni alla retorica - una sfida straordinaria da cogliere. Certo, una sfida ambiziosa - ce lo dobbiamo dire - sicuramente non semplice, men che meno scontata. Voglio partire da una considerazione: oggi l'Istat certifica che il livello di benessere nel nostro Paese è distribuito sempre meno equamente. In questa pandemia ci siamo entrati con forti disuguaglianze tra i livelli di inclusione e quelli di esclusione, l'abbiamo poi attraversata con differenze pesanti tra chi è stato più garantito e chi meno; ne usciamo sicuramente con quei divari che si sono allargati e approfonditi. Lo abbiamo detto, allora, più volte: non è più soltanto una questione di giustizia sociale; si tratta di precondizioni necessarie per noi per immaginare crescita e sviluppo del nostro Paese. Non c'è ripartenza senza recuperare i divari che oggi impediscono un accesso equo al Servizio sanitario nazionale, ai troppi giovani di laurearsi nei tempi e poi essere assorbiti nel tessuto produttivo, al Sud, ma non solo. E poi le donne, giovani e meno giovani, che, come abbiamo detto tante volte - fino davvero a stancarci - sono la vera risorsa, anche dal punto di vista della crescita, rimasta oggi poco valorizzata e riconosciuta. Per questo è senz'altro un bene che donne, giovani e Sud siano stati scelti come i tre assi trasversali del Piano. Non siano adesso, però, il modo per disperdere queste risorse, proprio perché, al contrario, invece ne devono rappresentare quell'approccio multidimensionale che di questo piano rappresenta, appunto, il valore aggiunto. È fondamentale soprattutto in quelle aree - penso al Mezzogiorno, alle aree interne - dove, insomma, c'è più bisogno di coesione sociale e sostenibilità, dove va rafforzata l'offerta e la qualità di tutte le infrastrutture sociali, a cominciare ovviamente degli asili nido, ma non solo quelli, che rappresenta un investimento per l'occupazione femminile, certo, ma anche per il percorso scolastico dei nostri stessi bambini. Oggi la forbice del divario di genere sul mercato del lavoro continua ad allargarsi. Le cause sono le più diverse. Prime tra queste, quelle settoriali, quelle proprio legate alla pandemia perché servizi privati come commercio e turismo sono servizi a composizione prevalentemente femminile. E, allora, qui nessuna esitazione; lo ha detto il piano Colao, noi lo ribadiamo: bisogna investire pesantemente in quei settori a elevata presenza femminile, che tra l'altro saranno i primi a ripartire sicuramente, una volta terminata la pandemia. Ma non c'è solo questo. Molte donne hanno lasciato il lavoro perché i modelli sociali di riferimento ancora non consentono compatibilità tra vita privata e lavoro. Questo non è un effetto solo della pandemia. Se oggi si sacrifica il posto di lavoro pur di far fronte alle chiusure di scuole, servizi educativi, servizio a domicilio, il problema non è solo delle donne; è anche degli uomini, e sta nell'assenza di una condivisione degli oneri di cura tra uomo e donna, nel fatto che i percorsi di carriera delle donne sono più discontinui, precari e vulnerabili. Per far fronte a questo non bastano gli incentivi, men che meno se a pioggia. Serve una legge importante sulla parità salariale; serve soprattutto un piano per l'occupazione femminile di lunga durata e qualificata; serve un investimento senza precedenti in infrastrutture sociali, ma serve ancora e più di tutto - lo ribadiamo - la valutazione dell'impatto e dell'efficacia delle politiche adottate. Per questo è necessario un osservatorio destinato allo scopo. O rompiamo questa spirale perversa oppure tutta l'Italia si ritroverà più debole sul lato dei diritti e ancora più povera sul lato della crescita; le due cose per noi non possono essere disgiunte. L'aumento dell'occupazione femminile - ricordiamolo sempre - avrebbe benefici enormi sul PIL, ma ne avrebbe anche per noi soprattutto sull'autonomia sociale e relazionale di tutte quelle donne che, anche per questo, oggi sono esposte a molestie, maltrattamenti, violenza in casa e sul luogo di lavoro. Autonomia e libertà sono gli unici, veri, efficaci antidoti alla violenza, ce lo dobbiamo ricordare sempre. Ma se il recovery plan è un'occasione unica, oltre ai soldi servono le riforme, quelle strutturali, insieme alla capacità di gestire progetti nella fase esecutiva ma anche in quella di regolazione. Siamo nel mezzo di due trasformazioni che la pandemia ha accelerato e che qui mi limito ad accennare: transizione ecologica e digitale. Entrambe stanno cambiando modelli sociali di condivisioni e di lavoro, nonché sistemi di produzione e protezione. Non illudiamoci che basti evocare il cambiamento per vederlo realizzato o per vedere superato un modello di sviluppo che oggettivamente ha mostrato tutti i suoi limiti. La sostenibilità è centrale, ma questo non significa che sia destinata ad affermarsi. Non è affatto scontato che le trasformazioni siano di per sé eque, inclusive e democratiche. Per questo, soprattutto sul lavoro e sul welfare servono in questo momento una visione e una strategia per il futuro che non si limitino ai prossimi anni (quelli fino al 2026, per intenderci), ma progettino i prossimi decenni su sanità territoriale, scuole e servizi. La ferita aperta dal Covid è davvero la più profonda. Dunque, ripartiamo da welfare universalistico e diritto alla formazione costante e di qualità. Serve poi un ampio investimento sulle capacità dei lavoratori, non tornando indietro sulle misure di sostegno alla povertà, ma riformando ammortizzatori sociali e innovando gli strumenti e le politiche attive. Si è parlato poco - o meno del dovuto - delle risorse destinate alle periferie, alla rigenerazione urbana e all' housing sociale. Si tratta di un altro settore in cui transizione ecologica e inclusione si intrecciano, ma per farlo adeguatamente è necessario che le risorse si compattino e rispondano a un'unica regia. Infine, riprendo una cosa che ha ricordato il ministro Franco. Il Piano è uno strumento straordinario che deve funzionare accanto agli strumenti ordinari già previsti, tra cui fondi strutturali e fondi di coesione. Va invece assolutamente evitato che la spesa aggiuntiva per gli investimenti del Piano sia compensata al ribasso da una minore spesa ordinaria - questo è fondamentale - o che si traduca in infrastrutture sociali che poi non sono supportate da un investimento duraturo nel tempo, anche nel bilancio dello Stato. Mi sia consentita un'ultima considerazione sul ruolo della pubblica amministrazione. Va garantita una gestione adeguata dei progetti e per questo serve un coinvolgimento efficiente delle amministrazioni pubbliche, comprese quelle regionali e locali, e di personale formato e competente. Se questo si deve tradurre in un piano di assunzione anche al Sud, come è stato annunciato, occorre passare da una puntuale verifica dei fabbisogni e da un aggiornamento delle dotazioni organiche degli enti a cui le nuove professionalità saranno destinate. L'Italia ha su di sé una grande responsabilità. Oggi che la posta in gioco è così alta abbiamo l'occasione di uscire dalla tentazione di incolpare l'Europa per qualsiasi cosa non vada nel nostro Paese, invece di entrare nel merito delle opzioni per il nostro futuro. Per questo abbiamo bisogno che soprattutto le forze politiche si mostrino capaci di leggere questo nostro tempo, rinnovando idee e priorità su cui investire. Il Partito Democratico non mancherà di far sentire le proprie proposte e la volontà di far sentire forte il suo contributo.
2021-04-01	FI	DamianiDario	Da ultimo, ma non certo in termini di importanza, vi è il tema del lavoro e dell'abnegazione del personale sanitario. Abbiamo la necessità di investire tanto in sanità, nella ricerca, nello sviluppo, nei nuovi macchinari e soprattutto nel ridisegnare l'assistenza ospedaliera, potenziando la struttura organizzativa dei reparti in modo da snellire le liste d'attesa. Quindi, occorre intervenire anche sui reparti di aree critiche, sulle sale operatorie e le terapie intensive, stabilizzando nuovi posti letto; soprattutto è necessario potenziare l'assistenza domiciliare, creando una rete territoriale per una sanità integrata.
2021-04-01	FI	DamianiDario	Signor Presidente, signori del Governo, colleghi senatori, mi sia consentito un ringraziamento iniziale, come hanno fatto anche altri colleghi, a tutti i parlamentari e a tutti i senatori che nelle Commissioni permanenti, in queste settimane, hanno lavorato per raggiungere oggi questo risultato. Rivolgo un ringraziamento, anche perché non è stato un lavoro facile, ai relatori, presidenti Dario Stefano e Daniele Pesco. Soprattutto, aggiungo un ringraziamento particolare al mio Gruppo parlamentare e a tutti i nostri senatori, perché hanno operato, in queste settimane, per presentare proposte migliorative del Piano di interventi da mettere in campo, un Piano straordinario. Quindi, tutti gli interventi che si sono susseguiti, ieri e oggi, sono andati nella direzione, appunto, di migliorare il Piano. Purtroppo, poiché bisognava trovare, comunque, una risoluzione finale e una sintesi, non essendo questo un trattato, tante di queste proposte non sono state tenute in considerazione. Dico al Governo qui presente, però, che tutte le proposte che sono venute dai nostri banchi, in tutte le materie (ambiente, sanità, pubblica amministrazione, infrastrutture, giovani, donne, lavoro e anche le proposte su Roma Capitale), sono importanti. Quindi, invitiamo il Governo a tenerle in debita considerazione. Un anno fa, nel febbraio del 2020, abbiamo scoperto un nemico che avevamo in casa, un nemico invisibile, subdolo. È stato difficile da controllare. Un anno fa, non avevamo assolutamente una cura e quindi è scoppiata la pandemia. L'anno 2020 è stato un anno spartiacque delle nostre vite, delle nostre abitudini e delle consuetudini. Siamo passati da una vita sociale aperta all'isolamento e al distanziamento sociale, in attesa che la scienza, così come ha fatto, con i suoi passi da gigante, trovasse il vaccino, oggi indispensabile per contrastare la malattia. Quanto ci è costato questo anno non vissuto in termini sociali ed economici? Ci è costato tantissimo. Hanno un valore inestimabile i 109.000 morti, ad oggi, nel nostro Paese, in Italia, e quasi un milione di morti in Europa. Meno 120 miliardi di consumi rispetto al 2019; meno 400.000 imprese, soprattutto nel settore del commercio; 800.000 occupati in meno, soprattutto donne. Questi sono dati, sono numeri, ma dietro ogni dato, ogni numero, ogni azienda, ogni posto di lavoro perso, ci sono persone, ci sono vite, ci sono sogni, ci sono progetti su cui è calato il buio nel nostro Paese.
2021-04-01	FI	GiammancoGabriella	Ministro, dobbiamo avviare un progetto che possa garantire a tutti i cittadini italiani, da Pantelleria a Bolzano, pari condizioni di partenza e pari opportunità affinché l'eguaglianza sia non solo formale, ma anche sostanziale. È necessario avviare con determinazione un cammino che permetta a chi vive al Sud di poter godere dei medesimi servizi di chi risiede al Nord (trasporti, sanità, asili nido, scuole e assistenza agli anziani), di poter trovare e mantenere con la stessa facilità un lavoro, di riuscire a investire e a creare occupazione più agevolmente.
2021-04-01	FI	RizzottiMaria	Il nostro Paese vuole crescere ma, per farlo, sappiamo che molto deve cambiare, a partire dal processo di sburocratizzazione. Due delle sei missioni contenute nel recovery plan sono quelle su cui voglio soffermarmi: equità sociale e di genere e salute. Con riferimento al primo punto, nel quadro degli interventi è necessario investire in primo luogo e con decisione in politiche di prevenzione che, in linea con quanto indicato dalla Convenzione di Istanbul, attraverso interventi sul piano dell'educazione, consentano di affrontare la questione culturale dalla quale si origina la violenza contro le donne. La prevenzione culturale non può prescindere dall'inserimento nei piani triennali dei diversi istituti scolastici di specifici programmi sulla violenza di genere e sull'educazione al rispetto. È altrettanto essenziale intervenire su una formazione adeguata del corpo docente: solo se adeguatamente formati gli insegnanti sono in grado di trasmettere modelli educativi fondati sul rispetto dei sessi. È necessario investire nella partecipazione delle donne al mondo del lavoro, valorizzandone il contributo, ma una promozione sulla parità di genere non può prescindere dall'implementazione di tutte quelle misure atte a favorire l'equilibrio della conciliazione dei tempi e a sostenere i nuclei familiari monoparentali, costituiti da tante donne. Con riferimento alla sanità, il nostro Gruppo ha cercato di portare all'attenzione diverse tematiche che enumererò: ammodernare il parco tecnologico e digitale ospedaliero; incentivare l'innovazione farmaceutica nell'ambito delle malattie rare, con l'abrogazione di payback per farmaci orfani innovativi; incrementare la capienza del fondo dei farmaci innovativi oncologici e non oncologici in vista dell'arrivo di numerose terapie avanzate ad alto costo; promuovere e rafforzare l'assistenza di prossimità; istituire il fascicolo sanitario elettronico, cominciando con un sistema semplificato. È dal 2017 che parliamo di fascicolo sanitario elettronico, che avrebbe dovuto essere pronto a dicembre e ancora tante Regioni non ce l'hanno. Occorre, poi, finanziare un piano cardiocerebrovascolare, che assicuri una gestione tempestiva e appropriata delle patologie; ridisegnare la rete dell'assistenza ospedaliera, potenziando la struttura organizzativa dei reparti, per snellire le liste di attesa e recuperare il periodo di emergenza, con particolare riferimento ai pazienti oncologici e cardiopatici cronici. Occorre intervenire sui reparti di area critica, dalle sale operatorie alle terapie intensive, creando posti letto veri e non soltanto sulla carta, come è stato fatto ad agosto, quando c'erano i posti letto ma non c'era il personale per rendere il posto in terapia intensiva agibile; potenziare l'assistenza domiciliare con una rete territoriale integrata; rivedere la formazione del medico di famiglia e farne una specializzazione, come tutte le altre afferenti all'università; sostenere la fragilità, la cronicità, la disabilità; rivedere piani nazionali specifici obsoleti, non rinnovati nonostante lo preveda la legge che li ha istituiti; sostenere la fragilità ossea, vera emergenza di salute pubblica, superiore alla media europea; prevedere linee guida del Ministero per modelli multidisciplinari, come nel resto dell'Europa.
2021-04-01	FI	RizzottiMaria	Signor Presidente, l'esposizione dei numerosi problemi da risolvere in sanità è lo specchio di una situazione incancrenita da decenni, fino ad arrivare a un elenco di situazioni che dovrebbero essere concretizzate tutte insieme. Ma, anche avendo a disposizione tutto il denaro necessario e una burocrazia ridotta ai minimi termini, il problema essenziale è umano: quante persone occorrono per portare avanti in contemporanea tutto ciò che è previsto? Le esperienze italiane direbbero che promuovere contemporaneamente diversi progetti significa non portarne completamente a conclusione nessuno. Siamo, però, tutti consapevoli delle opportunità che arrivano adesso dall'Europa, che non devono essere sprecate. Sappiamo che non esistono soluzioni semplici a problemi complessi, nemmeno in contabilità e finanza, e il lavoro di queste settimane, in ogni Commissione, è stato svolto e mirato all'ascolto. Le proposte arrivate da più fronti rappresentano una speranza.
2021-04-01	M5S	CastelloneMariaDomenica	Al centro della sanità che immaginiamo, di questa rivoluzione dei servizi alle persone, noi mettiamo però il territorio, la medicina territoriale, che è stato l'anello debole anche nella gestione della pandemia. Rafforzare il territorio vuol dire utilizzare gli strumenti di telemedicina, costruire le case e gli ospedali di comunità che devono fare da filtro ai grandi nosocomi. Fino ad oggi abbiamo concentrato le cure tutte in ambito ospedaliero, anche per i malati cronici e oncologici.
2021-04-01	M5S	PescoDaniele	Parto dalla sanità. Sono intervenuti i colleghi Giuseppe Pisani e Mautone, ma anche una collega della Lega che ci ha fatto capire quali sono le vere difficoltà che sta vivendo oggi il settore della sanità con riferimento proprio anche al personale che manca, al personale necessario soprattutto nell'ambito territoriale in cui si dovrebbe sviluppare il servizio della sanità. Abbiamo compreso che c'è bisogno di più tecnologia, di maggiore digitalizzazione, di facilitare - è una cosa molto semplice - il triage nella sanità. Serve veramente essere efficienti per dare le cure nel tempo più breve possibile così da salvare più vite umane. Logicamente si è parlato molto di industria e, quindi, ricordo il collega Urso, che ci ha parlato delle filiere strategiche per il nostro Paese su cui investire. Si è parlato molto di turismo. Ricordo il collega Croatti, ma anche la collega Tiraboschi, che ci hanno fatto comprendere come sia necessario investire nel turismo, nelle aziende creative e in quelle che producono contenuti di spettacolo per fare in modo che il nostro Paese si possa riprendere in un campo in cui siamo sempre stati maestri e dobbiamo continuare a esserlo. Per farlo bisogna investire nelle strutture. Abbiamo lo strumento del superbonus; dovremmo riuscire a estenderlo nel modo migliore a quante più filiere e ambiti possibili per rinnovare il nostro patrimonio edilizio e produttivo. Abbiamo avuto molti interventi e, ad esempio, il collega Errani ci ha fatto capire quanto sia importante, parlando di pubblica amministrazione, investire nelle competenze. Purtroppo, siamo in un periodo, che dura da molti anni, nel quale sono state rinnovate poco le risorse umane all'interno dei Comuni e degli enti territoriali. Ciò ha fatto in modo che, purtroppo, le competenze si siano depauperate. Bisogna investire molto e bandire concorsi a tamburo battente per riuscire a rinforzare le nostre strutture, altrimenti non riusciremo a portare avanti questo immenso progetto che mira a far ripartire la nostra nazione. Ricordo ancora tutti i colleghi che hanno parlato di ambiente. Sull'ambiente mi soffermerei in modo particolare, Ministro. Come ho ricordato ieri - lo ricordo ancora oggi e l'ho ricordato anche il 13 ottobre quando abbiamo presentato la nostra relazione sulle linee guida - vi è un'assenza forte in questo progetto, che è la tutela degli ecosistemi, la tutela degli ambienti marini, costieri, del territorio. Purtroppo, in Italia abbiamo patito per decenni veri drammi ambientali cui è necessario porre riparo. So che servono risorse straordinarie; so anche, però, che laddove si sono verificati danni, si possono andare a trovare le risorse da chi quei danni li ha creati. Non è facile, ma dobbiamo impegnarci. Ebbene, questo Piano, che parla di rinascita, ripresa, rilancio, partendo dall'ambiente, deve per forza impegnarsi un po' di più sull'ambiente, e quindi trovare il modo di riuscire a ripristinare laddove i danni sono stati creati; ripartire dalle infrastrutture verdi, dalle aree naturali che servono e che forniscono servizi ai cittadini. Abbiamo visto poi che questo Piano è molto orientato alle imprese e agli investimenti. È vero, ci sono investimenti da fare, ma dobbiamo fare in modo che questi non abbiano quell'aspetto di greenwashing che ci hanno ricordato i colleghi Pellegrini, L'Abbate, ma anche molti altri, per quanto riguarda il fatto che alcuni investimenti sembrano verdi, ma in realtà poi tali non sono perché il loro impatto sull'ambiente può essere veramente distruttivo. Bisogna fare in modo che le risorse vengano spese bene. Mi ricollego a quanto detto prima dal collega Stefano; ribadisco anche io la mia richiesta. Anzitutto, Ministro, ci serve capire come questo Piano arriverà in Parlamento, non dico per essere approvato ma quantomeno per dare contezza al Parlamento e quindi al Paese dei contenuti reali che state mettendo a punto in questi giorni. Mi rendo conto che avete ancora un mese di tempo per riuscire ad affinarlo e spero che ciò avvenga secondo le richieste pervenute da quest'Assemblea. Mi auguro che nel momento in cui lo invierete a Bruxelles - ma magari anche prima - ci sia un passaggio alle Camere per un'informativa. Mi riferisco più che altro ai dettagli, perché noi abbiamo analizzato un documento che comunque è il Piano su cui state lavorando, un piano un po' vecchio. Ci servirebbe sapere invece quali sono le modifiche che state apportando. La collega Gallone ha assicurato che il Piano è totalmente rivoluzionato; probabilmente la collega ha più dati di noi, perché abbiamo esaminato il progetto originario, abbiamo esaminato ciò che ci hanno detto i Ministri - ovvero che il Piano non è stato stravolto - quindi, vi chiedo quali siano gli aspetti innovativi che state aggiungendo perché per noi è fondamentale saperlo per dare risposte anche ai cittadini. Ministro, le faccio questa preghiera: ci mandi prima possibile degli elementi per fare in modo che i nostri cittadini sappiano quali sono i veri contenuti di questo Piano.
2021-04-07	LN	CantuMariaCristina	La presa in carico appropriata e tempestiva del paziente a domicilio, quanto mai necessaria in emergenza Covid, è il terreno in cui oggi ci troviamo a misurarci. Bisogna essere sufficientemente flessibili per cogliere tutte le innovazioni che hanno un supporto scientifico tale da far ritenere che non si tratti solo di pochi casi osservati in sperimentazioni apparentemente promettenti, ma di numeri validati tali da essere giustificabili come risposte solide e rigorose alla malattia, senza rischi di dare tossicità ai pazienti e la finalità ultima della nostra mozione, coerentemente a quanto è stato poi dedotto nell'ordine del giorno, è quella di impegnare il Governo a una sensibilizzazione che ne tenga debito conto, facendo valore aggiunto delle migliori esperienze cliniche e conoscenze scientifiche, dando prova di efficienza e appropriatezza, investendo in prevenzione, medicina predittiva, personalizzazione delle cure, verifiche rigorose, sostanziali e mirate in aggiornamento e monitoraggio continuo. Noi siamo tra coloro che intendono ridisegnare l'Italia con una visione, la visione della sanità sostenibile del futuro,
2021-04-07	LN	RomeoMassimiliano	Sappiamo tutti dell'importanza dell'attenzione al territorio, delle cure domiciliari, della tempestività dell'intervento per evitare che le persone intasino gli ospedali. In ogni caso, questi medici hanno dimostrato che si può curare il Covid e guarire. Ci tengo a sottolineare l'impegno di alcuni colleghi della Lega, e non solo della Commissione sanità - penso ai senatori Siri e Bagnai - che hanno incontrato molti di questi medici e ascoltato le loro richieste e oggi siamo qui a cercare di prendere tutti insieme un impegno politico affinché il Ministero della salute riesca ad arrivare a delle linee guida molto chiare e precise per evitare che poi una Regione prenda una strada e un'altra che ne prenda una diversa.
2021-04-07	M5S	PirroElisa	Purtroppo, affrontare la pandemia ha comportato anche la riduzione delle attività ordinarie e una diminuzione dell'assistenza rivolta alle persone con patologie croniche, spesso multiple, aumentandone la condizione di fragilità. Pertanto, garantire la funzionalità dell'intera rete dei servizi territoriali, soprattutto di quelli rivolti alle persone più fragili, è un impegno di carattere etico e di rinnovamento culturale, oltre che organizzativo, e rappresenta una responsabilità di sanità pubblica che assume particolare rilevanza nel corso dell'attuale emergenza sanitaria.
2021-04-07	M5S	SileriPierpaolo	In particolare, il trattamento terapeutico della patologia si è articolato su diversi approcci differenziati, che sono andati a coinvolgere in primis farmaci a potenziale attività antivirale contro il SARS-Cov-2, farmaci ad attività profilattica e terapeutica contro le manifestazioni trombotiche, farmaci in grado di modulare la risposta immunitaria e infusioni di plasma mirate a un trasferimento di anticorpi neutralizzanti il legame tra il nuovo coronavirus e il suo recettore espresso dalle cellule umane. È opportuno sottolineare che ancora oggi esistono larghi margini di incertezza rispetto all'efficacia di alcuni degli approcci terapeutici appena menzionati e che l'uso delle differenti terapie piuttosto che l'assenza di impiego delle stesse dipendono dalla severità delle manifestazioni cliniche presentate dai malati. Proprio in considerazione dell'alto livello di incertezza con cui queste terapie sono messe a disposizione e del particolare stato di emergenza rispetto a una pandemia che in effetti stiamo imparando a conoscere - come ho detto prima - giorno per giorno, è importante aggiornare continuamente le informazioni relative alle prove di efficacia e sicurezza che si rendono progressivamente sempre più disponibili. A tale scopo, la commissione tecnico-scientifica dell'AIFA ha predisposto una serie di schede che rendono espliciti gli indirizzi terapeutici entro cui è possibile prevedere un uso controllato e sicuro dei farmaci utilizzati nell'ambito di questa grave emergenza. Le schede riportano in modo chiaro le prove di efficacia e sicurezza ad oggi disponibili, nonché le interazioni e le modalità d'uso raccomandabili nei pazienti con Covid-19. Nello stesso formato vengono individuati i farmaci per cui è bene che l'utilizzo rimanga all'interno di sperimentazioni cliniche controllate. In data 30 novembre 2020 è stata adottata la circolare del Ministero della salute n. 24970 in merito alla gestione domiciliare dei pazienti affetti da SARS-Cov-2, al fine di fornire adeguate indicazioni operative, tenuto conto dell'attuale evoluzione della situazione epidemiologica sul territorio nazionale. In tale circolare viene segnalata la necessità di razionalizzare le risorse al fine di poter garantire la giusta assistenza a ogni singolo cittadino in maniera commisurata al grado e alla gravità del quadro clinico. La circolare riporta, tra l'altro, che i National Institutes of Health statunitensi hanno formulato una classificazione fondata anche sui criteri radiologici e con i limiti e le difficoltà legate alla realizzazione di questa indagine in una situazione pandemica in cui vengono individuati cinque stadi clinici della malattia. Nel paragrafo "Principi di gestione della terapia farmacologica" viene specificato che le indicazioni fornite si riferiscono alla gestione farmacologica in ambito domiciliare dei casi lievi di Covid-19. Inoltre, viene sottolineato che, onde evitare il rischio di ospedalizzazioni tardive, nel caso di aggravamento delle condizioni cliniche del paziente durante la fase di monitoraggio domiciliare, andrà eseguita una rapida e puntuale rivalutazione generale per verificare la necessità di un'ospedalizzazione o di una valutazione specialistica del soggetto. Nella medesima circolare è stata altresì delineata una rappresentazione schematica del monitoraggio del soggetto infettato da SARS-Cov-2 e della dinamica possibilità di transizione da paziente a basso rischio a paziente con quadro in evoluzione peggiorativa, tale da richiedere o una modifica della terapia o un ricovero ospedaliero. Le raccomandazioni fornite dalla circolare riflettono i dati della letteratura scientifica e tutte le informazioni attualmente esistenti. I trattamenti sintomatici, come il paracetamolo o i farmaci antinfiammatori non steroidei (FANS), possono essere utilizzati in caso di febbre o dolori articolari o muscolari, a meno che non esista una chiara controindicazione all'uso. Altri farmaci sintomatici possono essere utilizzati in base al giudizio clinico. Non esistono infatti ad oggi evidenze solide e incontrovertibili, ovvero derivanti da studi clinici controllati, di efficacia e sicurezza per l'impiego di altre terapie nelle prime fasi della patologia in questione. Un esempio su tutti può essere l'indicazione a non utilizzare routinariamente i corticosteroidi. Tale raccomandazione si basa sul fatto che attualmente esistono evidenze di un beneficio clinico di tali farmaci solo in questo setting di pazienti/fase di malattia. È necessario ricordare che in molti soggetti con malattie croniche l'utilizzo del cortisone può determinare importanti eventi avversi che rischiano di complicare il decorso della malattia virale. Sono stati resi disponibili per le terapie anti Covid-19, con il decreto del Ministero della salute del 6 febbraio 2021, «Autorizzazione alla temporanea distribuzione dei medicinali a base di anticorpi monoclonali per trattamento di Covid-19», ai sensi dell'articolo 5, comma 2, del decreto legislativo 24 aprile 2006, n. 219, gli anticorpi monoclonali. In accordo con le specifiche determine autorizzative dell'AIFA, la selezione del paziente da trattare con tali anticorpi monoclonali è affidata ai medici di medicina generale, ai pediatri di libera scelta, ai medici delle USCA e in generale ai medici che abbiano l'opportunità di entrare in contatto con pazienti affetti da Covid-19 di recente insorgenza e con sintomi lievi e moderati e di indirizzarli rapidamente alla struttura presso la quale effettuare il trattamento terapeutico. È raccomandato il trattamento nell'ambito di una struttura ospedaliera o comunque in un contesto che consenta una pronta e appropriata gestione di eventuali reazioni avverse gravi, secondo i percorsi identificati e implementati a livello regionale. La prescrizione del trattamento deve garantire la somministrazione del prodotto il più precocemente possibile rispetto all'insorgenza di sintomi e comunque non oltre dieci giorni dall'inizio degli stessi. La terapia con anticorpi monoclonali anti-SARS-Cov-2 dev'essere riservata, in base alle evidenze della letteratura scientifica attualmente disponibile, ai pazienti con Covid-19 di recente insorgenza, con infezione confermata da SARS-Cov-2 e definiti ad alto rischio di sviluppare forme gravi, in accordo con i provvedimenti autorizzativi dell'AIFA. Ciò premesso, passando a recenti iniziative già in corso, comunico quanto segue: è stato recentemente istituito un apposito gruppo di lavoro presso il Ministero della salute, composto da rappresentanti istituzionali e professionali del mondo scientifico di elevata professionalità e competenza, inclusa AIFA, con l'obiettivo di aggiornare la menzionata circolare del 30 novembre 2020. L'aggiornamento si sta completando alla luce delle nuove conoscenze acquisite e delle esperienze intervenute in ambito farmacologico e clinico, nonché delle recenti indicazioni dell'AIFA sui singoli trattamenti farmacologici. È comunque sempre previsto un periodico aggiornamento delle indicazioni. Si precisa inoltre che la versione aggiornata del documento sarà integrata con i tempi della terapia con anticorpi monoclonali, della gestione del paziente di età pediatrica ed evolutiva, con l'utilizzo di strumenti telemedicina e alcune specificazioni per la gestione del paziente anziano e della donna in stato di gravidanza. Le indicazioni contenute nel documento tengono conto degli studi osservazionali nazionali e internazionali e sono confermate dalle evidenze emerse dalle revisioni sistematiche della letteratura e sono conformi a quanto suggerito dalla comunità scientifica; da ultimo, tengono conto delle raccomandazioni pubblicate e divulgate dall'OMS. Dal punto di vista terapeutico, viene sottolineata la possibilità di avviare i pazienti con Covid-19 di recente insorgenza e con sintomi lievi e moderati alla terapia con anticorpi monoclonali. Inoltre, le indicazioni contenute nel documento tengono conto degli studi osservazionali nazionali e internazionali e vengono confermate dalle evidenze emerse in esito alle revisioni sistematiche della letteratura scientifica e sono conformi a quanto viene suggerito dalla comunità scientifica; da ultimo, tengono conto delle raccomandazioni pubblicate e divulgate sempre dall'Organizzazione mondiale della sanità. Da ultimo, con specifico riferimento all'impugnativa relativa alla nota AIFA del 9 dicembre 2020, recante i principi di gestione dei casi di Covid-19 nel setting domiciliare, citata nelle premesse della mozione, confermo che il TAR del Lazio, sezione Terza, con ordinanza resa in camera di consiglio il 2 marzo scorso (n. 1412 del 2021), ha accolto l'istanza cautelare e, per effetto, ha sospeso l'efficacia della stessa, fissando la trattazione nel merito il 20 luglio 2021. Atteso che l'ordinanza suddetta è stata notificata in data 8 marzo ultimo scorso ad AIFA, l'Agenzia ha tempestivamente richiesto all'Avvocatura generale di interporre appello dinanzi al Consiglio di Stato. Passo ora ai pareri. Il parere è contrario all'ordine del giorno G1, presentato dal senatore Ciampolillo.
2021-04-07	M5S	SileriPierpaolo	Per quanto riguarda l'ordine del giorno G2, il parere è favorevole a condizione che vengano accolte le seguenti modifiche. Relativamente all'impegno n. 1, dopo la parola «aggiornare» si propone di inserire le seguenti: «a cura del Ministero della salute, avvalendosi all'occorrenza dell'Istituto superiore di sanità, AIFA e AGENAS». Conseguentemente, si propone di cancellare le parole «per il tramite». Il parere è favorevole con riferimento all'impegno n. 2 e all'impegno n. 3, a condizione che alla fine siano aggiunte le seguenti parole: «nel rispetto dell'autonomia regionale». Il parere è favorevole con riferimento agli impegni nn. 4 e 5.
2021-04-08	FI	BinettiPaola	Signor Presidente, Governo, colleghi, il tema di cui ci stiamo occupando oggi con l'esame di queste mozioni e fortunatamente con la presentazione di un ordine del giorno unitario, che impegna tutto il Parlamento e che quindi speriamo abbia forza presso il Governo per ottenere l'adempimento degli impegni indicati nella nostra mozione, tocca veramente il cuore del problema. Il cuore del problema oggi è che abbiamo scoperto di avere in Italia da un lato una sanità ospedaliera ad altissima evoluzione, anche sotto il profilo tecnologico, e dall'altro una sanità domiciliare che in qualche modo soffre ancora di povertà strumentale sotto il profilo diagnostico e di rarefazione relazionale. Sappiamo bene che il medico di medicina generale, il cosiddetto medico di famiglia, stenta molto oggi a recarsi a casa del paziente e a prendersi cura di lui, anche semplicemente guardandolo in faccia. Molto spesso questa relazione matura e si esaurisce nell'arco di una telefonata; e nemmeno di una telefonata a nuova evoluzione (guardandosi negli occhi via Skype, per capire di cosa il paziente abbia bisogno), ma piuttosto di una vecchia telefonata. Cosa voglio dire con questo oggi? Noi dobbiamo ripensare la medicina territoriale, perlomeno sotto tre profili. Il primo profilo fondamentale è quello della competenza del medico di medicina generale. Abbiamo bisogno di restituire al medico di medicina generale una competenza clinica ben più sofisticata di quella che molto spesso assorbe attraverso la tradizionale scuola di medicina. Abbiamo bisogno di sapere oggi (cosa che abbiamo toccato con mano) quanto sa il medico di medicina generale dei quadri come per esempio quello della polmonite interstiziale bilaterale, che ha caratterizzato tutta l'evoluzione della pandemia come elemento di gravità; cosa sa il medico di medicina generale in un contesto formativo che sgancia l'esperienza clinica dall'esperienza più strettamente territoriale? Egli non è esposto alla relazione formativa importante della struttura ospedaliera ad ampio spettro, come quella che dovrebbe garantire la sua formazione sotto il profilo clinico. Abbiamo bisogno di rivedere questa formazione. Sarà inutile spendere tempo ed energie a valorizzare la competenza del medico di medicina territoriale, se non gli garantiamo tutti gli strumenti necessari a raggiungere quella formazione che oggi, considerato il livello sofisticato in cui si muovono le nostre diagnosi differenziali, egli deve riuscire a ottenere. In secondo luogo abbiamo bisogno che la medicina territoriale si avvalga veramente di strumenti tecnologici di ultima generazione. Non possiamo utilizzare strumenti obsoleti e non possiamo sottovalutare la sua formazione sotto il profilo della digitalizzazione. Abbiamo bisogno che questi medici siano in grado di fare una diagnosi facendo anche le cose più semplici: penso ad esempio all'elettrocardiogramma da inviare, da vedere e da leggere; penso alla possibilità di stabilire un contatto con altri colleghi e con altre persone competenti sotto forma di briefing virtuali. Oggi una tecnologia sofisticata va trasferita al letto del paziente o comunque a casa del paziente, nel suo domicilio. È lì che dobbiamo portare la tecnologia. Tutti noi siamo abituati a ricevere informazioni e dati sul cellulare che abbiamo in tasca, che vibra continuamente mantenendoci, volenti o nolenti, collegati a un filo diretto. Noi abbiamo bisogno che ogni paziente sia, in qualche modo, il centro di una digitalizzazione differita, secondo il vecchio modello hub and spoke, per cui si ha una centrale dove si concentrano le competenze di un certo tipo e una distribuzione capillare in tempo reale, cosa che oggi non c'è. Poi, abbiamo bisogno di un terzo elemento fondamentale che è, paradossalmente, l'altra faccia di questa digitalizzazione sofisticata, spinta capillare e diffusiva, che è la qualità della relazione interpersonale. Abbiamo sentito e sappiamo tutti che, per i motivi più vari, molto spesso quella che è venuta meno in questo periodo di pandemia è stata la relazione. I pazienti si sono sentiti soli: si sono sentiti soli perché, in qualche modo, li abbiamo isolati e si sono sentiti soli perché, in qualche modo, si sono isolati. C'è il paziente che si è isolato, all'inizio, per una forma di paura del contagio. Poi, però, questa paura si è trasformata in un'altra cosa, nella paura di andare in ospedale, cioè la paura di uscire di casa e di non vedere più le persone care. Ci siamo trovati in un contesto rarefatto, in cui il paziente era veramente in una terra di mezzo che non era marcata né dalla medicina ospedaliera di alto profilo tecnologico, ed era caratterizzata dalla carenza assoluta di assistenza socio-sanitaria. Sono venute meno le istanze che il territorio deve garantire in termini di qualità, di accoglienza e di presa in carico. La nostra mozione dice proprio queste tre cose: vogliamo e pretendiamo maggiore e migliore formazione per i medici di medicina generale, anche in termini di capacità di lavorare in équipe multiprofessionali. È stato depositato un disegno di legge molto interessante sulla figura dell'infermiere domiciliare, dell'infermiere familiare. Non è una parte accessoria rispetto a questo progetto, perché anche il medico di medicina generale che lavora sul territorio non può farlo da solo, ma ha bisogno di lavorare con altri, perché ha bisogno di intercettare i bisogni del paziente a 360 gradi e, una volta che li ha intercettati, ovviamente ha bisogno di soddisfarli. Noi oggi sappiamo che il medico guarda in faccia il suo paziente secondo uno stile di formazione clinica, accademica, sociale, organizzativa e tecnologica. Ho detto accademica perché abbiamo bisogno anche di riportare la riflessione scientifica nel lavoro del medico di medicina generale. Se la medicina generale non produce attività scientifica, quella che noi misuriamo col numero delle pubblicazioni che escono, con la loro qualità e con il loro impact factor, se non si fa ricerca a partire dal letto del paziente, nella casa del paziente, nelle circostanze in cui vive il paziente, non riusciremo a migliorarne la qualità. Tutte le sere lo ripetiamo: le decisioni vanno prese in base alla scienza, ma se non faccio senza non potrò prendere decisioni adeguate. Quindi, dobbiamo restituire una dignità molto profonda alla persona, al lavoro e al modello dell'assistenza domiciliare. Dobbiamo investire tecnologicamente e coraggiosamente. Non basta il computer che usano i ragazzini. È con la rete che viaggiano le informazioni; è nella rete che viaggia, fortunatamente, la ricetta dematerializzata, per cui medico ti visita, fa la ricetta, la manda direttamente in farmacia e qualcuno può andare a prendere il farmaco oppure dalla farmacia possono portarlo a casa. Questo, infatti, ce lo ha insegnato il momento attuale. Noi dobbiamo ripensare la medicina generale a 360 gradi. Ci servono risorse culturali, risorse economiche, risorse sociali e risorse tecnologiche, ma ci serve una vision. Dobbiamo ripensarla con una vision diversa. Non è una medicina di serie B. È una medicina che deve essere di serie A e, per di più, stellata, proprio perché deve ribaltare una posizione. Questo è necessario se vogliamo liberare gli ospedali da ricoveri non necessari, che appesantiscono le strutture e poi non permettono di concentrarsi sui pazienti ad altissima criticità.
2021-04-08	FdI	ZaffiniFrancesco	Signor Presidente, colleghi, forse questa mattina sfugge ai più, in questa modalità un po' intima e un po' distratta dei lavori del Senato, la paradossalità dell'atto che stiamo producendo e - voglio sperare rapidamente - licenziando all'unanimità. La paradossalità sta nel fatto che il Senato della Repubblica raccomanda, sollecita e imprime una spinta al Governo perché faccia - direi - quasi il minimo indispensabile del suo dovere, e cioè l'aggiornamento dei protocolli di cura del Covid-19. Stiamo parlando di qualcosa che rientra nell'ordinaria amministrazione, la gestione di un condominio, del grande condominio di questo Paese, impegnato in un'emergenza che si chiama emergenza da Covid-19, che si ritrova uno strumento indispensabile, quale appunto un protocollo da assegnare alle Regioni e, attraverso le Regioni, a tutto il personale sanitario impegnato nel trattamento della domiciliarità, non aggiornato. Noi abbiamo a disposizione oggi un documento del 30 novembre scorso; oggi è l'8 aprile. Nel frattempo sono successe tante cose, anche nelle caratteristiche del virus che circola in modo differente rispetto a prima del 30 novembre. Sono intervenute le varianti, sono intervenuti nuovi farmaci e tutto questo all'insaputa del Ministero della salute e, apparentemente, della nostra comunità scientifica; e per comunità scientifica intendo l'Istituto superiore di sanità, l'AIFA e il suo consiglio. Dal 30 novembre ad oggi serve il Senato della Repubblica per suonare il campanello e dire «sveglia»: questa è una paradossalità gigantesca, colleghi. Non a caso anche noi di Fratelli d'Italia, molto felicemente, ci siamo prestati, nell'unanimità sollecitata dalla collega senatrice Castellone - la ringrazio come sempre per il lavoro che svolge - a sottoscrivere questo documento, perché esso, anche se nessuno mi è sembrato l'abbia voluto osservare, è l'ennesima riprova paradigmatica delle mille inadempienze, dei ritardi, delle lacune e a questo punto anche della colpe dell'azione di contrasto alla pandemia, che hanno caratterizzato l'attività del Governo Conte, prima, e del Governo Draghi, oggi, in sostanziale continuità. Oggi il Senato della Repubblica si trova a dover dire al Ministro della salute e a tutto l'apparato che lo circonda di aggiornare un protocollo di cura datato 30 novembre, e che - come è stato osservato anche dalla Presidente della Commissione igiene e sanità, che ringrazio per il suo intervento - suggeriva tra l'altro la vigile attesa e il paracetamolo, cioè quello che è sostanzialmente ha letteralmente sfondato - lo ripeto: sfondato! - i nostri ospedali e le nostre terapie intensive. Ripeto: la vigile attesa e i paracetamolo! Rispetto a tutto ciò, non posso non sentirmi costretto a chiedere, ancora una volta, cosa occorre che faccia un Ministro per essere sostituito. E lo dico con tutto il rispetto per la sua figura, perché evidentemente non c'è niente di personale. Colleghi, ditemi voi cosa occorre che faccia. Cito una seconda paradossalità e mi dispiace in questo caso dover appuntare un'eccezione rivolta al collega Sileri, che ha letto una relazione evidentemente preparata per lui da qualcun altro. Arriva il rappresentante del Governo in Aula in questo momento e, invece di dire «Beh, vabbè, sì, però...» o non so sinceramente quello che avrebbe potuto dire a discolpa, anche parziale, e di fatto illustra un trattato di farmacologia domiciliare ad un'Assemblea che fa politica o dovrebbe fare politica. Anche in questo caso ho ascoltato allibito la relazione del rappresentante del Governo e ancora una volta non posso non osservare che siamo totalmente fuori strada. È qui che ci spieghiamo, in modo assolutamente drammatico, perché il Paese le ha sbagliate tutte fino a oggi. Abbiamo il record dei decessi e ancora non riusciamo a spiegarci cos'è accaduto e per quale motivo abbiamo tale record, pur essendo partiti per primi con un lockdown drammatico nel marzo dell'anno scorso. Abbiamo registrato il peggior abbattimento di PIL di tutta Europa e quindi i due provvedimenti, che dovrebbero operare come vasi comunicanti, ovvero le restrizioni per evitare l'aggravamento della pandemia, sono tutti e due al top, al massimo livello. Abbiamo fallito nel tracciamento, che abbiamo perso da tempo, con la famosa app Immuni. Oggi, 8 aprile diciamo al Ministro - non so quando ottempererà: probabilmente fra un mese - di fare il protocollo per le cure domiciliari. Pensate che lo farà domani? Verrà fatto fra un mese e quindi, ancora una volta, da novembre ad oggi siamo senza protocollo per le cure domiciliari. Stiamo fallendo nell'ultima spiaggia, che è quella della campagna vaccinale. Siamo ancora alle prese con la mancanza di vaccini. Anche il decreto Covid tratta della capacità delle Regioni di somministrare e inoculare vaccini. Dico però al generale Figliuolo che abbiamo le mitragliatrici, ma non abbiamo le cartucce, nel senso che non ci sono i vaccini. Questa è la drammatica realtà. Anche nel piano del generale Figliuolo, che per il primo trimestre, cioè al 31 marzo scorso, prevedeva oltre 15 milioni di dosi, ne mancano all'appello più di 2 milioni. Colleghi, di fronte a tutto questo pandemonio che sta accadendo, io credo che si debba fare un reset e pretendere veramente un cambio di paradigma rispetto all'azione di contrasto della pandemia posta in essere dal Governo. In questa sede non occorre ricordare che proprio solo qualche giorno fa i giornali economici ci hanno raccontato che in Italia, in un anno di pandemia, abbiamo perso quasi un milione di posti di lavoro, senza che sia strada liberalizzata la facoltà di licenziare: pur con il blocco dei licenziamenti abbiamo perso un milione di posti di lavoro. Tutto questo, colleghi, anche a chi è più realista del re, anche a chi si atteggia per essere più realista del re, dovrebbe procurare non dico tanto, ma un sussulto di dignità, e non mi viene un'altra parola; un sussulto di dignità nel pretendere che questo Governo faccia fino in fondo il proprio dovere, a cominciare dal Ministro della salute che deve affrontare questa pandemia. Se volete a tutti i costi che resti lui, almeno faccia cose diverse. Oggi il Senato della Repubblica scavalca il Ministro nel fare il proprio dovere, il minimo indispensabile - mi viene da dire il minimo sindacale - e gli dice di aggiornare quella circolare, quel protocollo del 30 novembre scorso, che peraltro anche a quella data riportava qualche castroneria, come afferma tutta la comunità scientifica. Colleghi, spero che nei prossimi giorni accada più o meno la stessa cosa in tanti altri ambiti: certificata, constatata la limitatezza della capacità di contrasto dell'epidemia, auspico che il Senato, per quanto ci riguarda - e la Commissione, per quanto mi riguarda - possa sostituirsi altre volte virtuosamente per integrare le manchevolezze, i ritardi, le lacune e - vorrei dire - le gravi colpe di questo Governo, i cui risultati, i cui effetti drammatici sono ormai sotto gli occhi di tutti.
2021-04-08	LN	FregolentSonia	Signor Presidente, onorevoli colleghi, membri del Governo, la storia ci insegna che in passato l'umanità ha conosciuto molte epidemie e pandemie, ma a gennaio dello scorso anno mai ci saremmo immaginati di viverne una con i drammi e le conseguenze che oggi ben conosciamo. Questo virus, inizialmente sconosciuto, ci ha ricordato la nostra fragilità, mettendo in evidenza la necessità di ripensare a un nuovo modello di sanità. È evidente anche il limite delle politiche basate solo sull'austerità che hanno imposto negli anni passati tagli orizzontali in settori fondamentali come la salute pubblica, e la mancanza di programmazione nelle specializzazioni mediche. Non serve che ricordi i momenti più bui e dolorosi che sono impressi in ciascuno di noi, le tragedie e i drammi che si sono consumati e che ancora oggi si vivono nelle case degli italiani, gli occhi smarriti dei nostri nonni, dei nostri genitori e il senso di impotenza di tanti operatori e medici. Per fortuna, le persone che dedicano la propria vita alla scienza hanno fatto passi da gigante e, unitamente all'arrivo dei vaccini, si è progressivamente adeguata e migliorata la presa in carico dei pazienti. Le conoscenze maturate in quest'anno, grazie alla comunità scientifica e ai medici che hanno anche sacrificato la propria vita, hanno portato a capire che è possibile curare i pazienti al proprio domicilio. La rete territoriale ha avuto e ha un ruolo cruciale con i medici di medicina generale, i pediatri di libera scelta, gli infermieri che, assieme alle Unità speciali di continuità assistenziale (USCA), svolgono un ruolo fondamentale all'interno del tessuto sociale e sanitario, curando i soggetti a domicilio ed evitando l'ospedalizzazione. Ciò che si è compreso è che il Covid-19 continuerà a circolare e, se non si raggiungerà presto l'immunità di gregge, le varianti si moltiplicheranno inevitabilmente. Probabilmente dovremo imparare a convivere con questa situazione ancora per diverso tempo, ma proprio per tale motivo è necessario imparare a gestire la situazione per tornare quanto prima a una vita il più possibile normale, fatta di gesti quotidiani, di lavoro, di relazioni e di rapporti sociali. Di fronte alla consapevolezza collettiva di voler tornare a vivere, vi è la necessità di riformare la medicina territoriale, prevedendo una vera integrazione tra la rete ospedaliera e il territorio al fine di mantenere il più possibile il paziente a domicilio, attraverso un'assistenza altamente avanzata secondo principi di appropriatezza e innovazione. Il Parlamento in questo deve essere protagonista. Ricordo che in 12ᵃ Commissione stiamo trattando il futuro e la riorganizzazione della medicina territoriale, che avrà degli indirizzi precisi. Ora è quanto mai necessario e urgente aggiornare i protocolli delle cure domiciliari ormai datate alla luce dell'esperienza sul campo, superando il concetto di vigile attesa e dando la possibilità agli utenti di vedere prescritti i farmaci ritenuti più opportuni, tenuto finalmente conto del singolo caso. Il Ministro della salute, con il supporto dell'Istituto superiore di sanità, dell'Agenzia nazionale per i servizi sanitari regionali (Agenas) e dell'Agenzia italiana del farmaco (AIFA), deve procedere in tal senso al fine di avere a disposizione linee guida univoche, complete e aggiornate alle evidenze scientifiche, cliniche ed esperienziali dei professionisti impiegati direttamente sul campo. Il quadro della situazione è drammatico. Il tribunale del malato conta milioni di visite specialistiche sospese; migliaia di ricoveri non sono stati effettuati; quasi 500.000 interventi sono stati rimandati, mentre oltre 2 milioni di screening oncologici sono stati posticipati. Vi è l'urgente necessità di tornare a riavviare la macchina della sanità per far fronte alle altre patologie, che nel frattempo non si fermano, anzi. Per fare questo c'è bisogno di normalizzare il più possibile e velocemente gli ospedali, alleggerendo le terapie intensive e gestendo i pazienti Covid a casa. Questo significa visite domiciliari, rete territoriale efficace, potenziamento della rete diagnostica, rimodulazione del servizio di continuità assistenziale per creare, con il medico di medicina generale e il pediatra di libera scelta, un vero servizio di continuità assistenziale e di prossimità. Serve la sistematizzazione delle aggregazioni funzionali, sia mediche che pediatriche, anche in microteam, al fine di disporre di adeguato personale amministrativo, infermieristico e ostetrico. Vanno valorizzati i nostri bravi professionisti: i medici di medicina generale, i pediatri di libera scelta, gli infermieri e gli operatori socio-sanitari, sulla base di protocolli e linee guida che devono tener conto del contributo di chi tutti i giorni cura a domicilio pazienti colpiti dal Covid. Parliamo di professionisti che con sobrietà esercitano la loro professione, salvando le vite delle persone e ai quali deve andare il nostro sostegno e il convinto e unanime ringraziamento.
2021-04-08	LN	FregolentSonia	Un plauso va al nostro capogruppo Massimiliano Romeo, primo firmatario della mozione sulle cure domiciliari, oggi ricondotta all'ordine del giorno che vede il Senato intero parlare ad una sola voce. Un ringraziamento va anche al collega Bagnai, che insieme all'assessore Coletto, referente per il nostro partito nell'ambito della sanità, ha presentato gli indirizzi operativi per la gestione dei pazienti Covid-19 in ambito domiciliare. Un grazie va poi alla disponibilità del sottosegretario Sileri, per aver ricevuto l'avvocato Grimaldi, il professor Cavanna e il dottor Stramezzi del Comitato cure domiciliari Covid, professionisti che, come molti altri medici, curano i pazienti a casa. Un grazie va infine a tutte le colleghe e ai colleghi della 12ᵃ Commissione, nessuno escluso, per la disponibilità e la collaborazione.
2021-04-08	M5S	CastelloneMariaDomenica	Grazie al lavoro fatto quest'anno, nel Piano nazionale di ripresa e resilienza è prevista una vera e propria riforma della sanità che parte dal territorio; quel territorio che è stato l'anello debole nella gestione di questa pandemia, quel territorio che finalmente vedrà strutturate quelle reti di cure primarie e intermedie che finora costituiscano una realtà solo in alcune Regioni.
2021-04-08	M5S	CastelloneMariaDomenica	Presidente, mi lasci dire che sono molto orgogliosa del lavoro che abbiamo fatto quest'anno come Parlamento e come Commissione sanità; ringrazio in particolare la nostra presidente, senatrice Parente, il sottosegretario Sileri, il ministro Speranza per la loro dedizione e il loro impegno continuo.
2021-04-13	FI	BinettiPaola	L'oncologia ha potuto fare passi avanti per ragioni molto chiare: la prima è che siamo stati capaci di concentrarci su screening precoci che hanno permesso diagnosi quando il tumore era ancora alle sue prime battute. Ebbene, quello che è accaduto in questo periodo è che c'è stato uno stop agli screening che ha rallentato se non proprio la diagnosi, perlomeno il sospetto della diagnosi. Certamente, infatti, dopo una prima diagnosi emersa dallo screening, si passa a un approfondimento diagnostico che richiede strumenti più sofisticati, metodiche di imaging, strumenti di laboratorio, indagini molto più complesse che permettono di arrivare a rispondere non solo alla domanda se il tumore c'è, ma anche alla domanda più specifica di quale tumore si tratti. Non c'è dubbio, infatti, che il terzo passaggio - quello che riguarda la terapia - è strettamente legato alla natura del tumore che abbiamo identificato. Di tutto questo, in questo lungo anno di lockdown, possiamo dire che c'è stato davvero molto poco e le conseguenze di tutto ciò le pagheremo nel tempo, perché i casi che non abbiamo diagnosticato oggi esploderanno tra qualche giorno. Avremo forse vinto la battaglia dei vaccini, cosa che ci auguriamo, ma avremo perso la battaglia su questi altri fronti. Richiedere con insistenza e con energia un nuovo Piano oncologico nazionale significa contestualizzarlo in una situazione di grande incertezza, in cui i pazienti non vanno volentieri in ospedale, non vengono ricevuti al pronto soccorso e le file per fare un esame si sono dilatate a dismisura, anche per via delle misure di sicurezza e di precauzione. Voglio porre l'accento su una cosa: in questo momento, le file che si sono accentuate maggiormente sono proprio quelle che riguardano il Sistema sanitario nazionale, ovvero la sanità pubblica che è vanto della medicina italiana. Pertanto, il paziente con una maggiore disponibilità economica ha potuto fare riferimento a strutture private, in cui fare gli approfondimenti necessari, ma questo si è convertito in un ulteriore fattore di discriminazione tra chi può e chi non può, mentre noi riteniamo la salute un bene uguale per tutti, che va difeso nello stesso modo per tutti. Mi avvio velocemente alla conclusione, ribadendo che dobbiamo ripartire da tutti i passaggi che abbiamo elencato, dobbiamo riprendere lo screening e la diagnostica differenziale, molto sofisticata e avanzata, dobbiamo rilanciare le terapie innovative, su cui abbiamo fatto investimenti, i famosi 500 milioni di euro, e su cui bisogna investire (penso ad esempio alle terapie monoclonali). Occorre poi restituire a questi pazienti quella dimensione di fase riabilitativa, che li restituisce ad integrum, ovvero alla loro vita normale. Tutto questo è venuto meno e di tutto questo siamo responsabili anche noi. A tutto questo dobbiamo mettere un freno e dobbiamo ripartire nel miglior modo possibile.
2021-04-13	FI	BinettiPaola	Signor Presidente, onorevoli membri del Governo e colleghi, parlare oggi di vaccini significa essere proprio nel cuore del problema della sanità del Paese.
2021-04-13	FdI	ZaffiniFrancesco	Signor Presidente, colleghi, credo che l'intervento si potrebbe riepilogare in una semplice manifestazione di gioia per il fatto di essere favorevoli tutti, l'intero emiciclo del Senato, su un provvedimento così importante e fondamentale. Consentitemi, però, una piccola digressione politica. La settimana scorsa abbiamo condiviso un documento che sostanzialmente chiedeva al Ministro, al Ministero e a tutto il "cucuzzaro" (quindi Istituto superiore di sanità, Consiglio superiore di sanità, Aifa e chi più ne ha più ne metta) di aggiornare un protocollo per le terapie domiciliari fermo al novembre dello scorso anno, sulla vicenda Covid-19. Io dissi che era assolutamente paradossale che l'Assemblea del Senato si dovesse sostituire, in una sorta di clonazione, all'attività che avrebbero dovuto esperire il Ministro, come vertice della piramide, e il Ministero nella sua interezza, per aggiornare i protocolli e aderire a una realtà, che è quella dell'emergenza pandemica, che riempie tutti i giorni la vita quotidiana degli italiani. Oggi sostanzialmente ci troviamo a fare una cosa del tutto analoga: per iniziativa della collega Binetti, ma complessivamente a seguito del dibattito che abbiamo svolto in Commissione, ci troviamo a dover sollecitare l'elaborazione di un Piano nazionale dell'oncologia fermo dal 2016. Verosimilmente - come è stato descritto nelle premesse - questo piano sarà stato elaborato, conoscendo i tempi, almeno nei mesi precedenti, se non negli anni precedenti. Quindi, ci troviamo ad affrontare una realtà sulla materia oncologica, rispetto alla quale - come ha detto perfettamente il rappresentante del Governo - quotidianamente intervengono progressi della comunità scientifica assolutamente fondamentali, e a dover operare e sollecitare un piano che giace da sei-sette anni: davvero del tutto incomprensibile! A tutto questo si aggiungono le gravi circostanze che hanno imposto di accantonare tutta l'azione di screening, di trattamento e di controllo, e cioè i vari meccanismi di follow-up dei malati oncologici. Ad oggi abbiamo sospeso oltre 2 milioni di prestazioni in follow-up; abbiamo sospeso un numero rilevantissimo di interventi chirurgici nel contrasto delle patologie oncologiche e soprattutto gran parte dei modelli di screening che erano attivati sul territorio. Di tutto questo oggi l'Assemblea nel suo complesso avverte la grande urgenza. Voglio anche manifestare riconoscenza all'onestà intellettuale - non vedo altro termine - e alla sincerità del rappresentante del Governo, il collega Sileri, con il quale abbiamo messo a frutto il periodo importante di collaborazione che abbiamo avuto durante la sua Presidenza della Commissione sanità. Potremmo dire che, a forza di frequentarci, è diventato più bravo. In questa circostanza, al di là della battuta, siamo ben felici di poter oggi essere gratificati da un atteggiamento serio davanti alla gravità delle circostanze e delle patologie raccontate nell'atto in esame, che tutti conosciamo: chi non ha avuto o non ha probabilmente oggi, nella propria famiglia, nella propria cerchia di amici, un malato oncologico. Ecco, di fronte alla serietà di questi passaggi è assolutamente importante mettere da parte il politichese come anche il gioco delle parti e, semplicemente, manifestare grande unità di intenti. A questo scopo sono prima di tutto assolutamente disponibile, perché come opposizione abbiamo consegnato alla collega Binetti importanti osservazioni che sono state accolte nel testo dell'ordine del giorno. Ma, soprattutto, sono rasserenato dall'atteggiamento del sottosegretario Sileri. Sono convinto, infatti, che sarà lui il primo a pretendere che, dentro quel palazzone, ognuno faccia la propria parte. Riguardo a quest'ultima circostanza, sono anche ben felice di avere indicato alla collega Binetti le vicende legate al registro tumori. Abbiamo approvato una legge già dal 2019; il registro è ancora sulla carta perché mancano i decreti attuativi. D'altra parte, sappiamo che quello dei decreti attuativi è un tema che incombe su ogni provvedimento che licenzia il Parlamento; ci sono provvedimenti attuativi che ritardano da anni, anche nell'emergenza sismica come nell'emergenza pandemica. Quindi, anche laddove esistano momenti di emergenza seria e vera, acclarata, conclamata, i provvedimenti attuativi tardano ad arrivare e non si capisce bene per quale motivo. Suggerirei ai colleghi non dico una Commissione d'inchiesta, che magari su alcuni temi sarebbe anche fondata, quanto di cominciare a calendarizzare i termini per il riscontro dell'attuazione dei provvedimenti che vengono licenziati, anche al fine di valutarne l'efficacia giacché è evidente che, se licenziati, un'urgenza li richiede. Da ultimo, signor sottosegretario Sileri, vorrei significare che, nel documento che siamo chiamati ad approvare, ci sono passaggi assolutamente importanti, come - ad esempio - quello sulla necessità di aggiornamento del parco strumentale che attiene alle terapie oncologiche, e mi riferisco in particolare all'intero parco delle attrezzature per la radioterapia oncologica. Su questa materia ci sono stati anche dei provvedimenti legislativi, che peraltro hanno circoscritto, con dubbia logica costituzionale, l'ammodernamento delle apparecchiature solo al Centro-Sud o addirittura al solo Sud, se non ricordo male. In proposito ho presentato degli atti e delle interrogazioni. Credo infatti che le apparecchiature per la radioterapia oncologica, posto anche il grande sviluppo della tecnologia che comporta minore invasività, maggiore efficacia e maggiore precisione dei trattamenti, stiano perfettamente nel quadro della missione 6 del PNRR, quella relativo all'ammodernamento delle tecnologie, della telemedicina, dei trattamenti e della digitalizzazione. Su questo punto in particolare, signor sottosegretario Sileri, mi aspetto una particolare attenzione, perché su questo aspetto c'è molto da fare. Abbiamo infatti delle attrezzature per la terapia oncologica che a volte hanno anche vent'anni, per cui sono addirittura scaduti i contratti di manutenzione. Quindi abbiamo delle apparecchiature che, probabilmente, invece che curare, complicano ulteriormente gli effetti collaterali di una neoplasia che già di per sé è un problema serio e che il malato si "porta a spasso". Onorevoli colleghi, da una parte sono contento e dall'altra sono basito del fatto che dobbiamo operare in sostituzione di un intero apparato che sembra occuparsi d'altro. Speriamo quindi che, almeno su quello di cui tale apparato si occupa, potremo vedere i risultati, posto che ad oggi i risultati nel contrasto all'emergenza Covid non solo non si vedono, ma siamo addirittura accreditati di un palmarès di record negativi che fa invidia anche alla parte in ombra del mondo, al " dark side of the moon ".
2021-04-13	LN	CantuMariaCristina	Come è emerso nella trattazione della precedente mozione, non è possibile che su tutto il territorio nazionale, nei mesi di gennaio e di febbraio, i morti per le prime dieci patologie che affliggono la nostra società siano diminuiti di oltre 22.000 unità, dopo che, da più di un anno, sono stati sospesi, differiti o interrotti il 50 per cento delle attività di ricovero e cura e oltre il 30 per cento degli screening e delle visite di controllo. Se così fosse, ci dovremmo porre interrogativi ancor più gravi. Da qui nasce la mia 'stravagante' riflessione "se il Covid faccia guarire da tutte le altre patologie": siccome questo non è vero, sarà necessario fare luce sul perché in Italia risultano rilevati molti più morti per Covid che negli altri Paesi dove la sanità è uguale o anche meno efficiente della nostra.
2021-04-13	M5S	CastelloneMariaDomenica	La prossima sfida dev'essere però la produzione del vaccino su larga scala, perché per coprire e immunizzare il 70 per cento della popolazione, considerando che c'è bisogno di due dosi ne servirebbero 11 miliardi di dosi. Dobbiamo allora produrre più vaccini, al fine di conseguire i prossimi obiettivi: velocizzare la campagna vaccinale e aiutare anche i Paesi poveri a somministrarli per raggiungere una copertura globale. In questo momento storico, infatti, il nazionalismo certamente non aiuta. Anche l'Organizzazione mondiale della sanità ha chiesto un'equa distribuzione dei vaccini e Amnesty international ha denunciato atteggiamenti opportunistici di diversi Paesi nell'acquisto dei vaccini. Mai come in questo momento nessuno si salva da solo; in un momento in cui le disuguaglianze sono aumentate, se aumentano anche quelle nella somministrazione dei vaccini, mettiamo a rischio la ripartenza di alcuni Paesi e possiamo creare divari che non saranno più recuperabili in termini sia di vite perse sia di PIL.
2021-04-13	M5S	MarinelloGaspareAntonio	Signor Presidente, ci tengo a segnalare il fatto che, prima della pandemia, avevo presentato un disegno di legge, che è incardinato in Commissione sanità, riguardante la figura dell'infermiere di famiglia. Lei sa benissimo, e lo sappiamo tutti, quanto sia importante il ruolo dell'infermiere di famiglia o di comunità. Io l'ho realizzato sulla scorta dell'esperienza maturata in ambito ospedaliero, perché sono stato per trentatré anni medico in area di emergenza e in ospedale arrivavano spesso pazienti anziani o cronici. Ricordo che, all'arrivo di questi pazienti in ospedale, io prestavo le cure necessarie e, una volta stabilizzato il paziente, chiedevo ai familiari perché lo avessero portato in ospedale. Non si tratta di rifiutare il paziente, ma di dire che il paziente cronico e, nella fattispecie, il paziente affetto da Coronavirus può essere nella fase iniziale sicuramente trattato fuori dall'ambito ospedaliero.
2021-04-13	M5S	PirroElisa	Signor Presidente, gentili colleghi, prendo la parola in quest'Aula sempre più convinta che, al termine di questa emergenza sanitaria, sarà necessario aprire una seria riflessione sul Titolo V della Costituzione. L'autonomia regionale nella gestione della sanità ha mostrato tutti i suoi limiti e, come il MoVimento 5 Stelle chiede da anni, non sarà più rinviabile una discussione in merito. Sappiamo tutti benissimo che questa pandemia ha messo a dura prova il nostro Servizio sanitario nazionale, reduce da tagli che si sono perpetuati negli anni: circa 37 miliardi di euro in dieci anni. L'aspetto positivo è che anche chi di quei tagli è stato responsabile quando era al Governo sembra oggi aver finalmente capito che sulla sanità non si può lesinare. Abbiamo visto anche che alcuni sistemi regionali, quelli in cui - ad esempio - si era puntato molto sul privato, depauperando la medicina del territorio, hanno sofferto più degli altri; penso, per esempio, alla Lombardia. Abbiamo visto Regioni che, pur di non abbandonare i propri sistemi di prenotazione regionale in favore di quello statale di Poste Italiane, sono andate incontro a problemi gravissimi. Abbiamo visto e purtroppo vediamo ancora differenze regionali sia nella campagna vaccinale che nell'uso dei monoclonali: Regioni in cui si è scelto di dare precedenza ad alcune categorie professionali anziché agli anziani (guardiamo l'Umbria con gli avvocati); Regioni in cui gli anticorpi monoclonali sono stati consegnati, ma non sono stati usati (eppure sappiamo benissimo che si tratta di una terapia in grado di ridurre in modo drastico un decorso nefasto della malattia e i ricoveri in terapia intensiva); in Calabria è stato trattato un solo paziente. Abbiamo poi visto boutade elettorali, come quella fatta dal governatore De Luca, che non vuole dare precedenza ad anziani e fragili, peraltro sconfessando quanto deciso in Conferenza Stato-Regioni. Come se non bastasse, assistiamo a una diatriba sulle riaperture, quasi si trattasse di una presa di posizione politica, una specie di finto braccio di ferro tra "aperturisti" e "rigoristi", con date lanciate a casaccio, che alimentano le ansie dei cittadini, quando basterebbe davvero un po' di senso di responsabilità; lavorare sui ristori, come abbiamo fatto fino ad ora; ragionare sulle riaperture in modo laico, trattandosi di una questione sanitaria, partendo dai dati scientifici e dall'andamento della campagna vaccinale.
2021-04-13	M5S	PisaniGiuseppe	Signor Presidente, signori Sottosegretari, onorevoli colleghe senatrici e colleghi senatori, la grave la grave pandemia da Covid-19 sta mettendo a dura prova la tenuta del Servizio sanitario nazionale, provocando, oltre a un considerevole eccesso di mortalità, un progressivo aumento del numero dei malati oncologici, costretti a ritardare controlli e a rimandare le proprie cure. La prevenzione terziaria, quella mirata all'anticipazione diagnostica della ripresa di malattia, non è procrastinabile nei pazienti oncologici, perché la mancata tempestività della diagnosi di ripresa comporta minori possibilità di guarigione, con il conseguente aumento del numero di anni di vita persi. Oggi oltre il 50 per cento dei malati oncologici guarisce definitivamente e un'altra parte consistente cronicizza la propria malattia per effetto delle cure, conseguendo traguardi di aspettativa di vita e di lunga sopravvivenza pressoché pari a quelli in assenza di malattia. Oltre alla prevenzione terziaria, anche la prevenzione secondaria, ovvero quella rivolta agli screening nella popolazione sana, risente fortemente delle attuali condizioni di emergenza sanitaria e ciò non dovrebbe accadere, perché è risaputo che un ritardo nella diagnosi di un tumore comporta interventi terapeutici più complessi e aggressivi, con ulteriore detrimento delle condizioni psicofisiche dei pazienti e aumento dei costi sanitari. A rendere più gravi queste situazioni, come già detto, si aggiungono spesso condizioni di disagio economico e di non meno importante disagio psichico, che peggiorano la qualità di vita dei pazienti oncologici, compromettendo gli sforzi sociali e individuali tesi al superamento della malattia. Non vi è dubbio che l'attuale malattia stia mettendo a dura prova i risultati conseguiti negli anni passati nella lotta al cancro attraverso gli interventi di prevenzione primaria e secondaria messi in atto dal nostro sistema sanitario. Il miglioramento del nostro servizio sanitario passa soprattutto dal potenziamento della medicina territoriale, a partire dalle cure domiciliari, che devono divenire primo e appropriato luogo di cura per ridurre accessi impropri alle strutture ospedaliere, avvalendosi dei vantaggi e dei benefici offerti dalla telemedicina e dalle altre tecniche di sanità digitale. In tale contesto non possono essere trascurate prevenzione e cura delle malattie oncologiche, per le quali si rendono indifferibili l'aggiornamento del Piano oncologico nazionale e il potenziamento e l'interconnessione delle reti oncologiche regionali. Le reti sono strumenti indispensabili per la presa in carico globale dei pazienti oncologici; favoriscono appropriatezza e qualità delle cure ed economie di scala del sistema sanitario nazionale e aumentano anche la fiducia e l'adesione dei malati al sistema. Per un efficace e adeguato funzionamento delle reti è fondamentale la conoscenza dei dati relativi alle malattie oncologiche trasmesse dai registri tumori. Pertanto, come ha giustamente osservato in apertura il sottosegretario Sileri, occorre dare esito alla pubblicazione del regolamento esecutivo per l'attuazione della legge del 22 marzo 2019, entrata in vigore il 20 aprile 2019, relativa appunto all'istituzione della rete nazionale dei registri tumori, per la quale peraltro è già stato previsto uno stanziamento di un milione di euro dalla legge di bilancio del 2020. Accessibilità alle reti e organizzazione delle reti sono due pilastri sui quali si regge un'efficace attività sanitaria di contrasto alle malattie oncologiche, unitamente alla ricerca, che costituisce un terzo importante pilastro. La ricerca in campo oncologico ha compiuto numerosi e importanti progressi, conseguendo obiettivi di cura impensabili fino a pochi anni addietro attraverso le scienze omiche. Gli studi di genomica, proteomica e metabolomica hanno consentito di confezionare terapie personalizzate sui singoli pazienti, portando a livello intracellulare le possibilità di intervenire terapeuticamente e di correggere gli errori alla base della nascita e della crescita tumorale delle cellule. Per tale motivo si ritiene indispensabile anche l'attuazione del Piano per l'innovazione del sistema sanitario basata sulle scienze omiche medicina personalizzata, sancito nell'intesa Stato-Regioni il 26 ottobre 2017, al fine di garantire ampio accesso alla medicina di precisione e di promuovere investimenti finalizzati alla formazione di personale specializzato e alla creazione di strutture adeguate. L'aggiornamento del Piano oncologico nazionale non può essere disgiunto dall'ampliamento dell'offerta di terapia del dolore e di cure palliative, come già richiesto da mozioni presentate dalla Commissione sanità, impegnando il nostro Governo. Ai fini di un efficace trattamento del dolore e della sofferenza, anche l'offerta di cure palliative deve avvenire prioritariamente, ove possibile, a domicilio del paziente, nella sua casa, nel suo ambiente quotidiano di vita, con il sostegno psicologico e spirituale anche alla famiglia, sulla quale quasi sempre grava il maggiore peso assistenziale, proprio nel momento di maggiore fragilità psichica. In ultimo, non può essere sottaciuto che nel Piano oncologico nazionale sarà necessario rivedere l'assetto delle reti oncologiche regionali, affinché siano ridotte e annullate le differenze attualmente esistenti tra le varie Regioni e Province autonome, con il superamento di centri e comitati di controllo regionali, spesso causa di inopportuni ritardi, e siano stabilite quindi modalità di accesso unitarie e omogenee in tutto il territorio nazionale contemporaneamente, ivi compresa la disponibilità e la fruibilità dei farmaci. Disomogeneità regionali che si eviterebbero con il ritorno alle competenze esclusive dello Stato in tutti gli interventi in materia di sanità. L'Italia ha bisogno di questo nuovo Piano oncologico nazionale, perché quello attuale è scaduto da anni e risulta superato peraltro dai progressi della scienza e della tecnica. Pertanto riteniamo che sia oggi necessario non farci trovare impreparati a questa sfida e che sia doveroso prevedere un impegno per il Governo finalizzato all'adozione del nuovo Piano oncologico nazionale, coordinato con il piano oncologico europeo. Come MoVimento 5 Stelle crediamo che l'equità di un sistema sanitario si evinca dal trattamento e dall'attenzione che riserva ai soggetti più fragili. Per questi motivi, esprimendo il nostro grazie alle senatrici Binetti e Boldrini, promotrici delle mozioni, voteremo a favore dell'ordine del giorno in discussione.
2021-04-13	PD	BoldriniPaola	Il commissario Figliuolo, come sapete, ha girato per tutti i punti vaccinali del territorio nazionale e ha trovato anche delle eccellenze, una delle quali si trova nel mio territorio; il commissario ha ritenuto di considerare un punto vaccinale come un fiore all'occhiello, perché ben organizzato; lo ha detto lui, come avete visto anche nei TG. Ciò significa che si può fare, nel senso che organizzare bene le strutture e il personale è possibile. Credo che anche da questo punto di vista le best practice vadano copiate, se è possibile (anche questo lo dico sempre), però è importante che anche le altre Regioni possano attuare tale modalità organizzativa. Le criticità, però, non sono tutte qui. A mio avviso, dal punto di vista della mancanza delle dosi dei vaccini, bisogna comunque spezzare una lancia in favore dell'Europa per quello che ha fatto: pensate solo se in questo momento fossimo stati da soli come Paese a confrontarci e a lottare con gli altri Stati per avere le dosi. È vero che forse ci voleva più intransigenza nel rispetto dei contratti, ma è anche vero, come ha detto prima la collega, che sarebbe necessario un accordo a livello mondiale per sospendere i brevetti e i diritti di proprietà ed aumentare la capacità produttiva dei vaccini. Questa è un'altra nota dolente su cui dobbiamo fare qualcosa. Sappiate però che sono contenta di quello che è successo: sulla sanità l'Europa non era mai arrivata, con tutti gli Stati membri, ad essere nelle condizioni di andare avanti tutti insieme; dobbiamo riconoscere questo merito al nostro ministro Speranza, perché, come ci ha detto nelle comunicazioni che ha reso in Aula e anche in Commissione, è stata sua l'idea di mettere insieme tutti gli Stati per l'approvvigionamento dei vaccini. Allo stesso modo, considero giusto e importante procedere in modo unitario anche all'individuazione dei famosi certificati verdi, per poter circolare in maniera più tranquilla su tutto il territorio nazionale. È stato un miracolo aver trovato vaccini per combattere il Covid, però le criticità ci sono; ritengo tuttavia che anche oggi stiamo dando un buon segnale per trovare tutti insieme modalità nuove e spunti ulteriori da dare al nostro Governo
2021-04-13	PD	BoldriniPaola	Signor Presidente, colleghi senatori, l'emergenza Covid ha messo a dura prova gli ospedali e le strutture sanitarie e alcuni malati di altre patologie, altrettanto gravi, come i malati oncologici, hanno purtroppo smesso di curarsi. La conferma è arrivata anche durante la presentazione di uno studio recentissimo dal Censis, della settimana scorsa, in cui si dice che, a causa dell'emergenza Covid, ci sono stati 46 milioni di visite specialistiche ed esami diagnostici in meno, oltre 700.000 ricoveri in meno in medicina interna, 3 milioni in meno di screening oncologici, con 14.000 diagnosi di tumore in meno. Possiamo quindi aggiornare i dati, anche rispetto alle mozioni che giustamente abbiamo ritirato, per dar corso a un ordine del giorno unitario, e quindi ancora più forza all'azione del Parlamento: tutto ciò significa che i ritardi nell'esecuzione degli screening si traducono purtroppo in una netta riduzione non solo delle nuove diagnosi, ma anche di quelle diagnosi spia, che si fanno carico di scoprire la presenza di un tumore ancora più avanzato. E questo purtroppo è un problema. Ricordo ancora, visto e considerato che la salute della donna ci sta molto a cuore, le circa 2.000 diagnosi in meno di tumore alla mammella. Sapendo che è altissima la percentuale di sopravvivenza nei casi di tumore alla mammella, vedremo successivamente purtroppo, alla luce di questo rallentamento, quali saranno i dati. L'andamento in questa fase peggiora, rispetto all'infezione da Covid, aumentandone in modo rilevante il tasso di mortalità. In sostanza la domanda delle prestazioni sanitarie è diminuita a causa di due fattori: la chiusura delle visite e degli screening, che è avvenuta anche perché i pazienti per paura di essere contagiati, ne sono rimasti fuori. Ci sarà quindi sicuramente un'onda di ritorno nel Servizio sanitario nazionale, qualcosa con cui dovremo fare i conti appena la tensione del Covid si allenterà, ciò che spero avvenga presto. Dovremo allora fare in modo che in fase più avanzata queste neoplasie vengano individuate in maniera più celere. La pandemia è stata purtroppo un fattore di accelerazione di fenomeni già preesistenti; ricordiamo infatti che anche gli screening non si stanno effettuando su tutto il territorio nazionale. Devo rilevare purtroppo, ancora una volta, disomogeneità territoriale nelle Regioni, che mette in evidenza ovviamente e implacabilmente tutte le nostre fragilità strutturali. Per questo motivo noi, nonostante l'avessimo fatto anche in Commissione, al fine di far conoscere a tutti cosa si sta facendo in Commissione Igiene e sanità, riportiamo l'argomento dopo aver approvato all'unanimità una risoluzione in occasione della XV Giornata nazionale del malato oncologico. Abbiamo accolto questa istanza anche perché in tale occasione i rappresentanti della Federazione italiana delle associazioni di volontariato in oncologia (FAVO) e delle principali società scientifiche del settore - Associazione italiana di oncologia medica (AIOM), Associazione italiana di radioterapia ed oncologia (AIRO), Società italiana di chirurgia oncologica (SICO), Società italiana di psico-oncologia (SIPO) e Federazione nazionale degli ordini delle professioni infermieristiche (FNOPI) - avevano predisposto e promosso un documento programmatico condiviso per delineare una strategia per superare l'emergenza Covid e ripristinare, nel più breve tempo possibile, il livello di assistenza per i malati di cancro garantito fino all'inizio del confinamento. Ribadisco quindi che purtroppo persiste una grave ed inaccettabile diseguaglianza territoriale con riferimento all'accesso all'assistenza oncologica. Nell'ordine del giorno unitario ci sono tantissimi punti e ringrazio il sottosegretario Sileri che ha detto che si farà carico di verificare l'attuazione del Piano oncologico nazionale; sappiamo infatti che temi importanti sono l'attuazione dei Piani nazionali e il fatto che essi vengano fatti in maniera veloce per accelerare i tempi perché le terapie e in questo caso, purtroppo, anche il tempo sono necessari. Dobbiamo allora fare al più presto possibile. Vorrei rilevare che si tratta di uno dei temi che sono stati tenuti in considerazione a livello internazionale ed europeo. Uno degli ambiziosi programmi dell'Horizon Europe vuole rispondere alle grandi sfide sociali a cui adattarsi e ai cambiamenti climatici e una di queste missioni è interamente dedicata propria alla lotta al cancro, ponendosi l'obiettivo, audace e stimolante, di salvare 3 milioni di vite entro il 2030. Quindi se la Commissione europea si pone tale sfida, anche noi dobbiamo farlo all'interno del nostro Paese. Queste sono le indicazioni e le linee guida che ci dà l'Europa. Credo debba esserci anche nel nostro Paese un incentivo. Stiamo dando oggi al Governo forza affinché questo venga fatto. Diventa quindi urgente adottare questo Piano, tenendo in considerazione tutti gli aggiornamenti di cui parlava il Sottosegretario prima e sapendo che ci sono sempre delle terapie innovative che possono dare ulteriori possibilità ai malati di cancro per avere una vita più longeva, al fine di monitorare la concreta attuazione del piano (ricordo che il monitoraggio è una delle azioni che di solito è sempre collegata all'effettiva e concreta attuazione di un piano) con una attenzione specifica per l'oncologia. Altro impegno importante presente nel documento concerne l'attuazione del cosiddetto decreto Cura Italia, che riconosce il ruolo e le funzioni della figura dell'infermiere di famiglia, che adotta iniziative per prevedere un reclutamento nazionale adeguato. Dobbiamo parlare anche di questo; abbiamo parlato di professionisti nel settore sanitario, ma dobbiamo sapere che vi è necessità di reclutare più professionisti. Infatti, al di là dei medici specializzati, abbiamo anche professioni come quella degli infermieri e abbiamo bisogno di aumentare il numero delle iscrizioni ai relativi corsi, vista e considerata la situazione sociale. Vogliamo infatti che i nostri pazienti oncologici cronicizzino perché ciò significa per loro una vita molto più lunga. Devono esserci quindi più professionisti nel settore della sanità, adottando al contempo anche iniziative che possano modernizzare la tecnologia per gli screening diagnostici. Prima si riesce ad individuare il tumore, prima si riesce a combatterlo e anche a sopravvivere. Questi sono quindi impegni importantissimi che noi vogliamo mettere in evidenza. Un'altra attività importante in questo momento di emergenza Covid è continuare a facilitare anche la consegna dei farmaci a domicilio. Era già stato previsto in tanti provvedimenti sul Covid, continuiamo a farlo affinché i nostri pazienti evitino di girare; a questo punto deve girare chi è in buona salute, non chi invece ha bisogno di essere tutelato. Questi sono tutti impegni che noi chiediamo al Governo, insieme a quello non meno importante, come ho detto anche questa mattina in un'audizione che abbiamo fatto in 12ᵃ Commissione, del supporto psicologico. Anche da questo punto di vista, soprattutto per i malati di tumore, per persone che ne hanno bisogno per il loro benessere, bisogna cominciare a pensare che il supporto psicologico non è un di più, non è un suppellettile. Ho sentito anche associazioni, soprattutto in questo caso di oncoematologi che hanno pazienti che necessitano di questo sostegno e proprio oggi mi è stato detto che la situazione non è uguale in tutta Italia: ci sono sicuramente delle best practice ma non dappertutto. La psiconcologia è fondamentale anche da questo punto di vista; infatti è stato scientificamente provato che potrebbe essere veramente importante se la persona nel suo insieme sta meglio anche dal punto di vista psicologico, figuratevi in un percorso dove purtroppo c'è una patologia così invadente. Dichiaro quindi il voto favorevole del Partito Democratico sull'ordine del giorno unitario G1, per il quale ringrazio davvero tutti i colleghi, perché questa collegialità ci permette di dare molta più forza.
2021-04-13	PD	IoriVanna	I recenti dati diffusi da Agenas indicano la dimensione di questo dramma. Nel corso della pandemia, sono andati perduti 52 milioni di visite specialistiche e prestazioni diagnostiche, quindi si tratta di un calo del 30 per cento. In Italia, durante questo ultimo anno e mezzo, sono stati effettuati il 22 per cento in meno di interventi per il cancro al seno, il 24 per cento in meno di interventi per il cancro alla prostata e il 32 per cento in meno per il cancro al colon. In Lombardia, una delle Regioni più colpite, ma anche una delle Regioni che ha i centri migliori per i tumori, i numeri sono ancora più gravi e questo fa riflettere. L'epidemia di Covid ha messo a dura prova la capacità di risposta e di resilienza dei sistemi sanitari a livello regionale, mettendo a rischio il lavoro di prevenzione e controllo dei tumori, che è lo strumento primo che abbiamo a disposizione per combatterli. In questo quadro, le disuguaglianze si sono allargate, creando un solco sempre più profondo tra le persone abbienti o con un più alto livello di istruzione, che hanno potuto ricorrere alla sanità privata, e i più fragili, che non hanno potuto accedere ai percorsi di screening pubblici. Si tratta di un fatto grave, con cui dovremo fare i conti, perché si tratta di un vulnus che mi auguro sarà sanato con la nuova ripresa impressa al piano vaccinale. Il primo obiettivo, dunque, è mettere in campo una strategia per ripristinare in tempi rapidi quantomeno il livello di assistenza per i malati oncologici garantito prima della pandemia, perché il Covid è arrivato come uno tsunami su un sistema che mostrava già delle carenze strutturali e dei ritardi nell'adeguamento tecnologico del Servizio sanitario nazionale in ambito oncologico. Un sistema in cui vi sono enormi differenze territoriali, differenze che l'epidemia non ha fatto che ampliare. Pensiamo, ad esempio, alla telemedicina, che sarà una delle chiavi della sanità del futuro, il cui sviluppo è legato alla digitalizzazione dei servizi e alla diffusione dell'innovazione. Proprio la telemedicina offre infatti la cifra della grande variabilità territoriale anche nell'ambito del servizio sanitario regionale. Nei prossimi mesi, dunque, dovremo compiere il massimo sforzo per ridare speranza ai vulnerabili e in particolare per quanto riguarda i pazienti oncologici bisognerà agire in fretta, intervenire subito. Dobbiamo quindi perseguire questo impegno comune, ovvero migliorare l'assistenza dei malati oncologici attraverso un nuovo Piano nazionale che preveda il potenziamento delle reti territoriali, la promozione degli screening, il rafforzamento dell'assistenza domiciliare, la modernizzazione della dotazione strumentale e tecnologica per gli screening diagnostici, per le attività chirurgiche, per la radioterapia; il potenziamento della sanità digitale, gli investimenti nella ricerca per il sostegno psicologico ai malati oncologici, come previsto dai LEA. Non dimentichiamo che questi pazienti e le loro famiglie, oltre che delle cure sanitarie, hanno bisogno di un supporto emotivo costante, che contenga anche il dolore dell'anima e la fragilità di dover affrontare una malattia che mette a rischio la vita e prevede terapie dolorose da tutti i punti di vista. Occorre quindi investire sull'assistenza territoriale, perché solo un'idea comunitaria di sanità riuscirà a garantire a tutte le persone di affrontare la malattia oncologica con percorsi che tengano conto dei loro bisogni di salute.
2021-04-13	PD	IoriVanna	Signor Presidente, cari colleghi, care colleghe, in questo anno e mezzo molte persone hanno dovuto fare i conti con le ripercussioni della pandemia sul Sistema sanitario, con interventi chirurgici rinviati, esami e visite specialistiche cancellati, reparti ospedalieri che non hanno potuto far fronte alla normale attività quotidiana. Si tratta di una sorta di epidemia nell'epidemia, che ha coinvolto migliaia di pazienti che hanno contratto neoplasie, malattie oncologiche proprio nell'anno più drammatico che la sanità abbia dovuto affrontare.
2021-04-14	M5S	EvangelistaElviraLucia	Signor Presidente, si è verificato ancora una volta un focolaio di Covid negli allevamenti di visoni, dopo la Lombardia, questa volta in Veneto, a Padova, dove dovranno essere abbattuti, tra qualche giorno, ben 3.311 visoni: una strage autorizzata dalla ASL. Questo dimostra che la proroga della sospensione delle attività degli allevamenti di visoni su tutto il territorio italiano, disposta dal Governo fino al 31 dicembre 2021, non è purtroppo una misura sufficiente. Certo, in questo modo è stata risparmiata la vita ed enormi sofferenze a migliaia di cuccioli, circa 35.000, che sarebbero nati proprio ora, nel mese di aprile e in quello di maggio, i quali però, dopo otto o nove mesi di prigionia in anguste gabbie, sarebbero stati uccisi con il gas, il tutto per il solo e ignobile scopo di realizzare delle pellicce. La pelliccia di visone non è necessaria all'uomo, ma è necessaria agli animali. È sconcertante che oggi, in tempi di transizione ecologica, con un nuovo e apposito Ministero, il Governo non prenda in considerazione l'ipotesi di chiudere definitivamente questi allevamenti, come hanno fatto, del resto, in molti Paesi d'Europa. Ne cito alcuni: Regno Unito, Svizzera, Austria, Repubblica Ceca, Serbia, Germania, Norvegia, Belgio, Olanda, Svezia e Danimarca hanno sospeso l'allevamento, l'Ungheria ha disposto il divieto di importazione di visoni al fine di evitare la delocalizzazione e, infine, la Francia ha disposto il divieto dal 2026. Occorre tutelare l'ambiente e gli ecosistemi, è necessario porre fine allo sfruttamento degli animali selvatici. L'industria delle pellicce deve definitivamente abbandonare la produzione di questi animali, in favore di materiali sostenibili e ciò non solo per tutelare l'ambiente, ma soprattutto per ragioni di salute pubblica. È probabile che gli allevamenti di visoni siano stati l'origine delle linee virali che hanno diffuso il coronavirus nelle prime ondate. Infatti, non sempre negli allevamenti, come ha dimostrato l'associazione animalista LAV, le regole di sicurezza sono state rispettate. La stessa Organizzazione mondiale della sanità ha identificato gli allevamenti di visoni come possibili serbatoi del virus, anche le pericolosissime varianti. Basterebbe che il Ministero della salute obbligasse gli allevatori ai test sierologici. Ecco che allora occorre chiudere questi allevamenti subito, anche per importantissime ragioni etiche, attesa l'enorme sofferenza inferta ai bellissimi e poveri animali. Concludo, Presidente, con l'auspicio che il Governo intervenga immediatamente sia per la tutela degli animali, ma soprattutto per la tutela della salute pubblica.
2021-04-14	PD	AlfieriAlessandro	Signor Presidente, dichiaro innanzitutto il voto favorevole del Gruppo all'ordine del giorno a prima firma della senatrice Nugnes e all'ordine del giorno a prima firma del senatore Ciriani, così come riformulato secondo la proposta del rappresentante del Governo. La discussione su questi testi costituisce l'occasione per parlare del tema delle sanzioni, e non solo nei confronti di Cuba. Questo tema è stato posto all'attenzione degli organi di stampa grazie ad un equivoco, un malinteso, nel momento in cui il Movimento dei Paesi non allineati, al Consiglio dei diritti umani delle Nazioni Unite, a Ginevra, ha sollevato la questione delle sanzioni come strumento generale, applicato in maniera non proporzionale rispetto alle questioni e ai casi internazionali da affrontare. Si trattava dunque di una questione generale, rivolta verso tutti e verso tutti i tipi di sanzione, che è stata strumentalizzata e riportata in Italia con riferimento alle sanzioni a Cuba, di cui poi parlerò. È però evidente che un ragionamento serio sul sistema delle sanzioni vada fatto e penso sia corretto. Lo si può fare, partendo da un lavoro nelle Commissioni competenti, a partire dalla Commissione affari esteri, emigrazione, accompagnando tale riflessione al lavoro che si sta facendo a livello europeo, in cui è già stato stilato un documento, secondo cui le sanzioni devono essere proporzionate, selettive e mirate, incidendo su settori che non vadano a colpire i diritti essenziali di un popolo, come gli aiuti umanitari e le forniture di prima necessità, dai generi alimentari fino alle medicine e alle forniture mediche: abbiamo visto cosa ciò possa voler dire durante una pandemia. Più in generale abbiamo avuto occasione di parlarne in un incontro, in cui il Ministro degli affari esteri e della cooperazione internazionale ha presentato le linee del suo mandato sul tema generale delle sanzioni, con una riflessione su quali funzionano e quali non funzionano. Abbiamo visto che certamente le sanzioni mirate e individuali hanno un effetto deterrente, vanno a colpire gli autori dei reati o dei comportamenti contrari al diritto internazionale, mentre le sanzioni più generali rischiano a volte di colpire la popolazione, avendo un impatto sul versante del rispetto dei più elementari diritti umani. Penso sia utile che una riflessione generale sull'utilità delle sanzioni, ma soprattutto sull'efficacia di alcuni tipi di esse, venga svolta anche dal Parlamento italiano, nelle modalità più opportune e coinvolgendo gli organismi competenti. Quindi, questa può essere l'occasione per riflettere insieme sulle modalità con cui farlo. Per arrivare a Cuba, è evidente che, da anni, a livello europeo e italiano abbiamo relazioni bilaterali molto forti, con accordi di collaborazione in campo economico, sociale, culturale, politico e diplomatico. Da questo punto di vista, all'interno di questo quadro di collaborazione, nel marzo scorso si è chiuso un accordo con due Regioni. Ricordo di essermene personalmente interessato, proprio per facilitare l'accordo con la Regione Lombardia, visto che alcuni medici avevano già rapporti con gli istituti sanitari privati lombardi, per far diventare questa collaborazione, che derivava dalla sanità privata, a favore della Regione Lombardia. Eravamo in un momento di grandi difficoltà, tanto che un contingente di medici e operatori sanitari cubani arrivò nella città di Crema e fu di grande aiuto, proprio in una delle aree più colpite della Lombardia, in quel momento, svolgendo un servizio importantissimo in favore della popolazione e a supporto delle strutture sanitarie lombarde, come recentemente sottolineato dalla sindaca di Crema Stefania Bonaldi e dalle istituzioni locali. Quindi, da questo punto di vista siamo grati al popolo cubano, ai medici e agli operatori sanitari venuti. Non solo per questo motivo, ma per tanti altri, stiamo nel solco delle scelte che il Governo italiano ha sempre fatto, da ultimo nel novembre 2019, così come annunciato da Marina Sereni in qualità di Vice Ministro degli affari esteri. E mi sembra di capire che lo saremo anche il 23 giugno dando mandato al Governo italiano, che sarà presente in quella sede, di votare a favore della proposta di risoluzione per il superamento dell'embargo e soprattutto degli effetti più deleteri che a volte alcune sanzioni, decise in maniera bilaterale, scaricano con effetti extraterritoriali su altri Paesi. Questo in riferimento al dibattito su come le sanzioni rischiano a volte non solo di colpire la popolazione a cui si rivolgono - quindi, persone che non sono responsabili per gli atti del proprio Governo - ma anche di penalizzare i legittimi interessi di aziende e imprese di altri Paesi. Da questo punto di vista saluto in maniera positiva il contributo che è stato dato oggi dai colleghi perché ci permette di parlare di Cuba, del contributo importante che hanno dato al Paese in un momento di difficoltà, delle esigenze di superare l'embargo e anche di una riflessione più generale da fare in prospettiva con strumenti diversi e coinvolgendo gli organismi competenti sul sistema delle sanzioni.
2021-04-15	FI	GiammancoGabriella	Signor Presidente, colleghi, signor Ministro, nell'ambito del Next generation EU, che l'Unione Europea ha offerto ai Paesi membri per uscire dall'emergenza economica, oltre all'ormai stranoto recovery fund, c'è anche il fondo React-EU; un fondo di cui si parla poco, ma che è molto importante, perché è corposo (per l'Italia vale circa 13 miliardi di euro) e perché è disponibile in tempi brevi. Parliamo di uno strumento che sicuramente potrà rappresentare un sostegno molto importante per il nostro Mezzogiorno, ancor più in questo momento storico, e per questo va programmato con grande attenzione, responsabilità e tempestività. Con il React-EU si potranno finanziare gli interventi più urgenti e sarà possibile assicurare il dovuto aiuto a tutte quelle imprese messe in ginocchio dalla pandemia. Di questi 13 miliardi di euro, infatti, sappiamo che circa 8,36 dovrebbero andare al Sud e sono destinati a misure molto importanti, come la fiscalità di vantaggio, i bonus per le assunzioni di giovani e donne, il fondo di garanzia per le piccole e medie imprese e la loro digitalizzazione, la transizione energetica e l'economia circolare. Le risorse andranno anche alla trasformazione digitale della didattica scolastica, alla riduzione delle tasse universitarie e al comparto della sanità. Di queste, fatto non trascurabile, ben 136 milioni dovrebbero essere destinati all'acquisto di vaccini. Nel complesso, quindi, il React-EU potrà essere una vera e propria boccata di ossigeno immediata per le Regioni meridionali, una leva fondamentale per la ripresa economica di quei territori. La fiscalità di vantaggio, per esempio, è una misura fondamentale per rilanciare il Sud ed è uno dei tasselli di un mosaico complessivo necessario a sostenere le imprese, assieme alla semplificazione burocratica e alla riduzione strutturale delle imposte. Importante in tal senso sarà anche trattare fin da subito con l'Europa, Ministro, per estendere anche ai prossimi anni la decontribuzione per le imprese del Mezzogiorno. Le chiedo, quindi, signor Ministro, qual è l'attuale stato di programmazione delle risorse del fondo React - EU, quale sia esattamente la quota definitiva riservata al Mezzogiorno (a tal proposito abbiamo letto notizie di stampa, ma vorremmo avere anche una sua conferma ufficiale), quali siano gli interventi previsti e con quale criterio saranno distribuiti tra le diverse Regioni del Mezzogiorno. PRESIDENTE. Il ministro per il Sud e la coesione territoriale, onorevole Carfagna, ha facoltà di rispondere all'interrogazione testé illustrata, per tre minuti.
2021-04-20	PD	StefanoDario	Voglio aggiungere che in Commissione è stata posta dal senatore Briziarelli una questione con riferimento all'articolo 14 del disegno di legge in materia di sanità animale per evidenziare come il criterio di delega di cui alla lettera q ) andrebbe oltre quanto prescritto dal regolamento n. 429, prevedendo uno specifico divieto di importazione, conservazione e commercio di fauna selvatica esotica, con pesanti ripercussioni sia sui cittadini, sia sui comparti economici legati a tale attività. In riferimento però a tale tematica, trattandosi di una parte del testo non modificata dalla Camera dei deputati e pertanto non oggetto di esame, abbiamo deciso comunemente che, se del caso, potremmo porre in essere un separato provvedimento legislativo. Ricordo infine che, in riferimento ad alcune delle direttive contenute nel testo, la Commissione europea ha già aperto procedure di infrazione per mancato recepimento dei termini previsti, ed ecco perché abbiamo voluto dare un'accelerazione. Si tratta in particolare delle procedure di infrazione nn. 2021/0121, sulle autorità garanti della concorrenza degli Stati membri; 2021/0059, sul mercato interno dell'energia elettrica; 2021/0058 sugli enti creditizi; 2021/0057, sulle società finanziarie; 2021/0056, sul codice delle comunicazioni elettroniche; 2021/0055, sul riciclaggio mediante il diritto penale; 2020/0533, sui servizi di media audiovisivi, e 2020/0070, sull'armonizzazione e la semplificazione di determinate norme nel sistema IVA. Siamo quindi in ritardo ed è ora giusto accelerare.
2021-04-21	FdI	LaPietraPatrizioGiacomo	Signor Presidente, signori membri del Governo poco presenti (ma comunque va bene), colleghi senatori, come Fratelli d'Italia, fin dall'inizio dell' iter di questo provvedimento alla Camera dei deputati, avevamo sperato in qualcosa che potesse portare effettivamente una riorganizzazione in un'ottica di ottimizzazione del sistema ministeriale. Prova ne sono i tanti emendamenti presentati sia alla Camera che in questa sede, tutti diretti a migliorare l'efficienza e l'efficacia dei Ministeri. Purtroppo il corso dell' iter e la conclusione di questa prima fase che ha portato il testo in seconda lettura al Senato ci ha in gran parte deluso; questo non per la bocciatura quasi totale dei nostri emendamenti, ma per la logica che abbiamo visto guidare questa riorganizzazione, che ci è parsa più da manuale Cencelli che non ispirata a criteri di efficienza, a causa della spartizione delle competenze e dei riequilibri dei pesi e contrappesi di ogni singolo Ministero a seconda del riferimento politico del Ministro. Penso in particolare alle molte competenze attribuite al Ministero della transizione ecologica, che ha assorbito deleghe importanti, che erano fino ad oggi di competenza del Ministero dello sviluppo economico; deleghe tali che potrebbero generare problemi di efficienza, tenuto conto che dovrà occuparsi non solo dell'importante settore delle energie, ma anche dei consorzi di bonifica, di dissesto idrogeologico e di nucleare, ossia tutta una serie di competenze che hanno infatti già costretto a prevedere comitati e cabine di regia che riteniamo però di difficile gestione. Forse il pensiero era più quello di depotenziare il Ministero dello sviluppo economico che non di ottimizzare quello della transizione ecologica. D'altra parte, il Ministero della transizione ecologica, che ha sostituito - come sappiamo - il Ministero dell'ambiente, con un nome che già identifica un aspetto a mio avviso demagogico, è l'ultimo baluardo della politica grillina; anzi, più che l'ultimo baluardo direi l'ultima scusa per giustificarne l'ingresso in questo Governo. Si è passati dal «mai con Salvini» al «mai col partito di Bibbiano»; dal «mai con Berlusconi» al «mai con il banchiere Draghi»; insomma, occorreva una foglia di fico per giustificare l'ennesimo voltafaccia di un movimento che ha tradito tutto pur di rimanere incollato alle sedie del potere. Il Ministero della transizione ecologica era il giusto prezzo, ma questo è un aspetto che gli elettori sapranno valutare. Quello che ci preoccupa, invece, sono le sorti del Paese, pensando alle politiche energetiche, elemento fondamentale per il sistema economico nazionale. Tutto questo è messo in mano al partito del «no»: no al TAP, no alle trivelle, no alla TAV; no a tutto, ma sì alle poltrone. Un altro aspetto che ci ha profondamente deluso è la cancellazione del Ministero dello sport, ma abbiamo già visto - come il collega senatore Barbaro ha colto meglio di me - l'aspetto negativo di tale scelta. Mi permetto solo di sottolineare come questa scelta sia sbagliata anche alla luce di quanto sia mancata una giusta attenzione ad un settore profondamente in crisi a causa delle scelte fatte da questo Governo per contenere il contagio da Covid, ma è inopportuno anche in vista degli importanti appuntamenti di carattere mondiale che vedrà lo sport italiano impegnato in importanti sfide nel prossimo futuro. Un aspetto invece in parte positivo lo ritroviamo nella costituzione del Ministero del turismo. Dopo gli ultimi rimpalli da un Ministero all'altro, che ha visto il turismo trattato come una semplice delega da attribuire a questo o a quell'altro Ministero, finalmente si è capito che questo settore è fondamentale per l'intera economia nazionale e che doveva avere un riconoscimento e un'attenzione propria. Voglio ricordare, in questa sede, le battaglie di Fratelli d'Italia e di Giorgia Meloni, che hanno sempre spinto in questa direzione, presentando anche disegni di legge che intervenivano in maniera determinante sulla ripartizione delle varie competenze, anche nei confronti delle Regioni. Va bene, quindi, la realizzazione di questo Ministero, ma è un peccato che lo si faccia solo parzialmente, perché purtroppo non viene dotato di indipendenza finanziaria, dal momento che si istituisce il Ministero del turismo, ma senza portafoglio. Adesso serve dare gambe alle parole e occorrono risorse vere e concrete per questo settore, che è stato messo totalmente in ginocchio. Cari colleghi, non basta più la forma - di cui i Governi Conte hanno abbondato e anche il Governo attuale sembra aver preso il medesimo vizio - di cui vi riempite la bocca. Penso infatti ai vari decreti-legge, dai nomi alquanto accattivanti, come decreto dignità, cura Italia o liquidità, in cui, entrando nel merito, si trovava però poca sostanza. Adesso siamo passati ai nomi dei Ministeri, come quello della transizione ecologica, di cui ho già parlato, o come il Ministero dei trasporti, diventatoMinistero delle infrastrutture e della mobilità sostenibili. Cosa significa? Forse, anche in questo caso, si tratta di una mancetta all'ideologia grillina? La verità è che nella maggioranza esistono due correnti di pensiero, forse anche più di due, contrapposte e difficilmente conciliabili: da una parte c'è chi vorrebbe investire e costruire e dall'altra chi invece si oppone a tutto. Stiamo infatti parlando di infrastrutture fondamentali per il Paese - ferroviarie, stradali, aeroportuali e marittime - e dei collegamenti vitali per la vita economica e sociale della Nazione. Non possiamo giocare solo con i titoli, senza dare sostanza. Tra qualche giorno, cari colleghi, è previsto il rientro a scuola del 100 per cento degli studenti. Chiedo dunque se qualcuno si è posto il problema di come organizzare il trasporto pubblico, che, mantenendo il vincolo del 50 per cento dei posti, ha bisogno di più mezzi, di più personale e di più risorse, per garantire il servizio, mantenendo la sicurezza sanitaria a bordo. Da mesi stiamo denunciando che il trasporto pubblico è uno dei potenziali luoghi di trasmissione del virus e non lo dice Fratelli d'Italia, ma i Nuclei antisofisticazione e sanità (NAS). Se la risposta del Governo è introdurre la mobilità sostenibile nella denominazione del Ministero, ci sembra un po' poco, non ci basta e non è sufficiente. Cito infine, signor Presidente, un tema che ci sta particolarmente a cuore, su cui da tempo abbiamo presentato dei disegni di legge, sia al Senato, sia alla Camera dei deputati, a prima firma del presidente Giorgia Meloni. Da tali disegni di legge abbiamo estrapolato degli emendamenti, che abbiamo presentato al provvedimento in esame e che, sostanzialmente, chiedono la costituzione di un Ministero del mare. Si tratta, purtroppo, di un tema spesso ignorato e a volte relegato ad una semplice delega, che fa torto ad un settore strategico per la Nazione. L'Italia è infatti una piattaforma naturale in mezzo al Mediterraneo. Questa sua posizione strategica ha da sempre condizionato la nostra storia, che è infatti legata al mare e alla navigazione, basti ricordare le Repubbliche marinare e il nostro primato come grandi navigatori ed esploratori. Oggi la navigazione è ancora più centrale per il trasporto delle merci, tanto che il 90 per cento del traffico mondiale delle merci viaggia via mare e circa il 25 per cento nel Mediterraneo e l'Italia si trova ad avere sempre di più una posizione geografica fondamentale e privilegiata. Eppure questo vantaggio non è stato sfruttato, perché non esiste una politica capace di comprendere e sviluppare il ruolo geopolitico dell'Italia, né di comprendere quanto la blue economy è e potrebbe essere, se ben supportata, una risorsa straordinaria per la nostra nazione. Questa miopia, che si riflette in ritardi infrastrutturali e burocratici, non solo ci fa perdere numerose opportunità, ma rischia di farci perdere importanza rispetto a nazioni più capaci di assecondare le necessità delle imprese che lavorano alla blue economy. Non possiamo non citare il comparto della pesca, completamente dimenticato, che invece non solo potrebbe rappresentare una leva di occupazione importante, ma che, con i suoi prodotti, può rilanciare un sistema agroalimentare e ittico di alta qualità: basti solo pensare che l'85 per cento del pesce consumato in Italia è di importazione. Per questo e per tanti altri motivi siamo convinti che un Ministero del mare possa mettere insieme tutte quelle competenze che oggi sono sparse in mille uffici diversi - sia che riguardino la cantieristica, le infrastrutture portuali, le regole della pesca o la tutela del mare - ma che, raggruppate sotto un'unica regia, potrebbero dare nuovo slancio all'economia del mare e darci maggiore centralità nel consenso internazionale. La proposta, purtroppo, è stata bocciata: peccato, abbiamo perso un'altra occasione. Noi continueremo comunque con la nostra opposizione responsabile e patriottica, che contraddistingue la nostra azione politica sempre per gli interessi degli italiani. In conclusione, signor Presidente, credo di poter dire che oggi stiamo parlando del riordino dei Ministeri, ma, anche alla luce del dibattito al quale abbiamo assistito questa mattina in Aula, forse la maggioranza dovrebbe concentrarsi sul riordino delle idee, che vediamo alquanto confuse e contraddittorie.
2021-04-22	FI	GalloneMariaAlessandra	nei centri vaccinali con la loro opera indispensabile (medici, infermieri, professionisti della sanità, farmacisti, Protezione civile, alpini), con un sistema integrato che vede affiancate tutte le realtà ospedaliere in campo.
2021-04-22	FI	PerosinoMarco	Ma veniamo ai numeri del Documento di economia e finanza e dello scostamento; sono numeri che fanno rabbrividire. C'è una contrazione delle entrate fiscali, evidentemente per le concessioni date di rateizzazione, dilazione e rinvio e anche perché la caduta verticale del PIL dell'8,9 per cento (se è giusta, perché a mio avviso è qualcosa in più) nel 2020, con un rimbalzo del 4,1 nel 2021, è veramente preoccupante, con un deficit all'11,8 per cento. Ripeto queste cifre che in Assemblea sono note a tutti, proprio perché fanno rabbrividire. Eppure ci sono segnali contrastanti: i BOT e i BTP a venti, trenta e cinquant'anni nelle aste dei giorni scorsi sono andati a ruba, con un interesse dello 0,75 per cento per i primi quattro anni che poi cresce leggermente. Ci sono state richieste da tutto il mondo. L'Italia gode ancora di una certa fiducia, per una serie di motivi. Abbiamo, però, la capacità di rimborso, che ci hanno insegnato a scuola, del debito pubblico, del debito con l'Europa, del debito con la Banca centrale europea e del debito con i privati (perché stanno per scoppiare gli NPL, che cresceranno in misura sbalorditiva)? Le cifre, infatti, prima o poi si pagano e si ragiona e lavora su di esse oppure bisogna azzerarle (e Dio non voglia). Le classi dirigenti di oggi, quelle non politiche della pubblica amministrazione e il CEO capitalismo, non capiscono più queste cose perché lavorano sugli algoritmi e non conoscono più la realtà. Ho chiesto ad alcuni manager se mai erano andati a visitare il reparto rifiuti in fondo al loro stabilimento, magari in bicicletta. Mi hanno risposto che è un anno che non vanno, forse due. Forse è meglio che vadano a vedere. Che fare, perciò (come diceva Lenin)? Se si sviluppa il lavoro come deve svilupparsi, pubblico e privato, ci saranno dei problemi per l'ambiente, perché, prima di arrivare all'economia circolare, al rimboschimento, a tutti i propositi che facciamo e che sono largamente condivisibili, lavorare ai ritmi necessari per realizzare la crescita creerà inquinamento. Fare investimenti in una prima fase avrà lo stesso effetto, ma devono essere fatti, soprattutto sulla sanità, che per troppo tempo abbiamo dimenticato, e sulle grandi opere pubbliche: prima le strade, i ponti, poi l'impianto della fibra ottica, per arrivare alla digitalizzazione. Non partiamo dal fondo: occorre rifare le opere pubbliche fondamentali, bisogna creare ricchezza. Io sono fautore, assieme al vice ministro Pichetto Fratin, dello strumento, lanciato in questi giorni, dei voucher : voucher per tutti. I lavoretti vanno bene, purché si lavori. Allungare il debito con la garanzia dello Stato a trent'anni è sempre una proposta del vice ministro Pichetto Fratin; parlare di condono edilizio e fiscale, magari cambiandogli nome, secondo me non è una bestemmia: si può proporre e può essere segno di un cambiamento, di una regolarizzazione dello stato di fatto. Quali sono gli umori della gente? La gente che parla con noi ci chiede quando potrà avviare interventi con il bonus al 110 per cento, se tutti i giorni - e qualcuno di noi lo ripete fino alla noia in questa sede - c'è una nuova interpretazione. È così ed è legato al concetto di condono edilizio. Chi segue queste questioni sa che è così. I privati hanno voglia di investire, ma vogliono certezze. È stato approvato ieri il decreto per le riaperture e si sono ingenerate delle discussioni. È l'inizio di una qualche certezza, per la quale ci vuole anche un po' di fortuna. Soprattutto occorre che il presidente Draghi - o chi per lui - acquisti vaccini in tutto il mondo a qualsiasi prezzo. Poi la struttura dell'Italia è in grado di vaccinare. I sostegni, come ha detto un collega qualche minuto fa, devono essere rapidi e devono essere erogati a chi spettano, perché qualcuno non ha sofferto, anzi ha guadagnato dalla pandemia. Ma dopo un anno di fermo alcuni settori sono veramente alla miseria. Purtroppo viviamo in un momento in cui, per colpa o per merito dei social, delle televisioni e dei giornali, c'è troppa polemica. Ma questa è la società, questo è il mondo e questi sono i tempi. Sta passando l'idea che si stia vivendo un periodo di vacche magre, soprattutto per i soldi dello Stato, e che grazie al recovery fund - che è debito, lo ripeto - si possa fare spesa pubblica in parte ideologica (il new green deal va bene, ma è ideologico) e spesa pubblica - Dio non voglia - clientelare e assistenziale. Ciò senza contare le scelte dei Governi passati, che noi di Forza Italia abbiamo sempre condannato in quest'Aula. Non c'è stata riduzione della spesa pubblica, ma ci sono alcune richieste assurde da parte di settori che non sono stati toccati. Questo mi fa dire che la crisi che c'è nella società è anche molto prepolitica: non dipende soltanto da noi, ma da un cambiamento in atto in una società edonista. Pertanto, seppure condividendo il motto di Gino Bartali, ossia «È tutto da rifare», ma con responsabilità, ci accingiamo ad approvare lo scostamento e il DEF.
2021-04-22	M5S	PellegriniMarco	Signor Presidente, onorevoli senatrici e senatori, rappresentanti del Governo, il Documento di economia e finanza è il principale strumento del ciclo della programmazione economica e di finanza pubblica e ci restituisce un quadro chiaro e preciso degli interventi adottati nell'anno passato, primo anno terribile della pandemia, e uno di quelli che metteremo in campo nel 2021 e negli anni seguenti. I riferimenti e le cifre contenuti nel DEF sono incontrovertibili e consentirebbero a tutti di fare un'analisi obiettiva circa le politiche economiche di contrasto alla crisi messe in campo dal Governo Conte II, lungo tutto il 2020, e dal Governo Draghi, negli ultimi due mesi. Sono numeri, tabelle e dati che sono al di sopra della propaganda che alcuni fanno e continuano a fare sui media e sui social. Rivolgo quindi un appello a tutti: parliamo di fatti e cerchiamo di dare informazioni precise e fedeli ai cittadini. Nell'anno 2020 l'indebitamento aggiuntivo contratto dallo Stato per fronteggiare l'emergenza economica e sanitaria causata dalla pandemia, utilizzando risorse interne, quindi non provenienti dall'Europa, è stato di 108 miliardi di euro. Di essi, quasi la metà, ben 56, sono andati alle imprese grandi e piccole, mentre 29,7 al comparto del lavoro (18 dei quali però erano relativi alla cassa integrazione guadagni, che è anche un aiuto alle imprese). Agli enti territoriali ne sono andati 10,8; alla sanità 8,2; a tutto il capitolo delle politiche per la famiglia e le politiche sociali, che comprende anche il reddito di emergenza, ne sono andati 6,1; infine, alla scuola 2 miliardi. Quindi, nel 2020 il Governo Conte II ha destinato 64 miliardi su 108 alle imprese e agli operatori economici, a testimonianza di quanta attenzione ci sia stata per il comparto, al di là delle chiacchiere e delle menzogne propalate a piene mani negli ultimi mesi. A tutto questo si aggiunga che con il decreto-legge cura Italia del marzo 2020 e con il successivo decreto-legge liquidità abbiamo aperto lo spazio alla moratoria dei mutui per le imprese, che ancora oggi investe un valore di 158 miliardi.
2021-04-22	M5S	PellegriniMarco	Voglio sottolineare che ancora oggi le misure economiche che stiamo adottando seguono la filosofia di intervento e gli schemi adottati dal Governo Conte, al punto che gli stessi 40 miliardi dello scostamento di cui ci occupiamo oggi e che costituiscono la base finanziaria del decreto-legge sostegni- bis serviranno anche a prorogare tutte le suddette misure per la liquidità messe in campo dal precedente Esecutivo e che ha potenziato quelle soluzioni innovative che l'attuale Governo non può fare a meno di prorogare. Inoltre, tutte queste misure serviranno a dare respiro agli operatori economici messi in ginocchio da questa crisi e da questa pandemia. Se serviranno altre misure, le adotteremo senza alcun problema, perché nessuno dovrà mai essere lasciato indietro. Va tutto bene? Assolutamente no: sono ancora vaste le sacche di sofferenza causate dagli effetti economici della pandemia, che, tra l'altro, si aggiungono a problematiche di cui già il nostro Paese soffriva. Tanto ancora vogliamo e dobbiamo fare e noi del MoVimento 5 Stelle siamo in questo Governo proprio per continuare a mettere in campo provvedimenti che tutelino le vite dei cittadini e le attività economiche, che potenzino la sanità e la scuola pubbliche
2021-04-22	PD	BoldriniPaola	Anche il DEF, che prevede una programmazione della politica economica e di bilancio del nostro Paese non può distaccarsi dai temi sanitari. Infatti, nella costruzione e nei cardini posti a sostegno del DEF, molto poggia sul tema della sanità, come ad esempio la campagna di vaccinazione, della quale tutti stiamo parlando e che, per fortuna, si sta avvantaggiando grazie all'arrivo di ulteriori dosi. La campagna di vaccinazione, infatti, è uno dei temi sui quali punta anche il DEF. Addirittura, l'Ufficio parlamentare di bilancio ha messo, tra i rischi delle previsioni economiche di breve e lungo termine, l'avanzamento della campagna vaccinale.
2021-04-22	PD	BoldriniPaola	Mi ricollego ora a quanto detto prima dal senatore Zanda, che ha fatto un discorso di altissimo rilievo, affrontando il tema della disponibilità del Parlamento e di ciò che deve fare. In Commissione igiene e sanità abbiamo incardinato dei provvedimenti importanti, che cito per ricordare il lavoro che stiamo facendo. Quelli relativi allo psicologo delle cure primarie (sapete l'attenzione che dobbiamo porre al supporto psicologico dei nostri cittadini), dell'infermiere di famiglia e comunità e della revisione del sistema territoriale di emergenza e urgenza sono tutti temi che affronteremo, visto che il Parlamento deve e vuole fare la sua parte.
2021-04-22	PD	BoldriniPaola	Nel PNR, tra gli altri documenti importanti citati nel DEF, c'è ovviamente il tema della salute, come sua missione fondamentale. Noi poniamo l'attenzione, anche qui, su un cambio di paradigma importante, dove al centro non c'è l'ospedale ma la sanità del territorio. Questo è un altro tema strategico per il nostro Paese e, se non lo applichiamo, davvero ritorneremo indietro. Noi non vogliamo tornare ai tempi pre Covid-19. Dobbiamo imparare a non essere miopi rispetto a quanto è successo.
2021-04-28	FdI	LaRussaIgnazio	No? E allora venite in Aula, non lasciatelo solo e non lasciate quattro gatti a commentare quando io esprimo un'accusa precisa. Lei ha mentito sapendo di mentire anche qui in Aula, anche quando ha fatto riferimento a tutti i Gruppi qui presenti, compresi quelli che hanno presentato la mozione. Lei lo sa che l'obbligo di modificare il piano pandemico deriva dal 2013 o è così ignorante da non saperlo? Il piano è stato varato nel 2006 e nel 2013 per la prima volta si disse che doveva essere aggiornato. Il Gruppo cui appartengo non è mai stato al Governo, ma neanche i Gruppi precedenti di destra sono stati al Governo dal 2011 in poi. Quindi lei mente anche in Aula, come ha mentito - perché lo ha fatto - quando il suo Ministero ha dato dati falsi all'Organizzazione mondiale della sanità. Non lo dico io, ma lo dicono i pubblici ministeri di Bergamo, quelli che l'hanno ascoltata. Lei ha anche detto che il dossier Zambon è indifferente, ma come? Allo stesso modo lei ha nascosto quello che secondo il direttore generale del suo Ministero è il piano segreto che il 20 aprile 2020 esisteva e non è mai stato rivelato. A lei, quindi, contestiamo soprattutto quello che in altri Paesi del mondo porterebbe alle immediate dimissioni: la menzogna per coprire l'inefficienza del suo Ministero e dei Governi che l'hanno portata a ricoprire quel ruolo
2021-04-28	FdI	LaRussaIgnazio	Signor Presidente, grazie di avermi dato la parola e grazie al ministro Speranza per essere venuto in Aula a difendere il suo operato. Certo, ci è venuto da solo. È la prima volta nella mia lunga carriera politica che vedo un Ministro, oggetto di una mozione di sfiducia, lasciato in compagnia di un solo altro Ministro, senza la vicinanza dell'intero Governo, quasi che il problema fosse solo di Speranza, quasi che fosse solo lui oggi a rischiare la poltrona. Noi, caro Ministro, abbiamo presentato una mozione di sfiducia nei suoi confronti, ben sapendo l'esito che ne sarebbe derivato, per carità. Persino chi l'ha pesantemente accusato, come i partiti di centro-destra nel corso della sua attività di Ministro della sanità del precedente Governo, oggi voteranno per lei. Stia tranquillo: non rischia la poltrona. Ma il nostro è un sasso lanciato nello stagno immobile di questo Governo di fronte alla pandemia, del quale avremmo voluto che prendesse coscienza l'intero Governo. Ma lo vediamo: la sottovalutazione che colpisce lei, che viene lasciato solo - guardatelo: è solo - è la stessa sottovalutazione che il Governo precedente, e anche questo Governo, ha della pandemia. Legga la nostra mozione: l'accusa principale che le rivolgiamo è di avere tenuto bordone alle bugie, alle inadeguatezze e alle incapacità manifestate dal Governo italiano. Non è solo lei, ma lei ricopre quel ruolo e in politica è come nelle squadre di calcio: tocca all'allenatore pagare se la squadra va male. E se la squadra va male sul piano della pandemia, in qualunque Governo del mondo, non dico che dovesse farlo lei - non sarebbe ancora in quella poltrona - ma almeno, quando è cambiato Governo, un atto di coraggio - si fa per dire - doveva far sì che lei lasciasse il posto ad altri. Non è avvenuto perché fa comodo che lei sia Ministro della salute. Lei sa chi era Simone da Cirene? Lei ha una cultura laica, atea direi, visto che appartiene storicamente alla sinistra marxista. Probabilmente, però, conosce bene la storia di quel poveretto che passava lì per caso, quando Cristo, che è il popolo italiano oggi, aveva la croce sulle spalle e i centurioni lo presero e gli dissero: «Porta la croce». Lei oggi è cireneo: è l'appellativo che viene dato a colui che deve sobbarcarsi il peso di un intero Governo inadeguato, incapace, confusionario nei confronti della pandemia.
2021-04-28	FdI	ZaffiniFrancesco	Colleghi, oggi questo Ministro, questo Ministero e questo Paese si fregiano di un palmarès di onorificenze che rende invidia a Belzebù perché abbiamo il record dei decessi per milione di abitanti. Siamo peggio del Brasile! Abbiamo il record di abbattimento di PIL di tutti i Paesi occidentali e dell'Unione europea. Abbiamo costretto la nostra gente a stare per oltre quindici mesi reclusi senza un perché, senza una logica, con misure come il coprifuoco. Neanche il CTS si è sentito di avvalorarlo perché hanno detto di non essere stati interpellati. Non abbiamo fatto ciò che chiedeva l'Organizzazione mondiale della sanità per il piano pandemico, ma non l'abbiamo fatto neanche per le famose tre T che sono l'ABC, la base, il due più due fa quattro della sanità soprattutto relativamente al testing, cioè il testare la presenza del virus. Noi ancora oggi non stiamo facendo i tamponi. Ancora oggi non abbiamo autorizzato i tamponi salivari, che sta utilizzando tutta Europa e che potrebbero essere indispensabili per la scuola, per tutte le categorie che devono far ripartire l'Italia. È inutile che prepariate il PNRR, quando avete messo prona l'Italia, gli italiani e le nostre attività economiche. Oggi stiamo semplicemente cercando di capire cosa è accaduto. La maggioranza, questa maggioranza, altro non fa che girare le spalle, chiacchierare e chattare sul telefonino. Questa è una cosa vergognosa, colleghi, perché noi abbiamo di fronte un quadro drammatico. Poi potremo decidere se questo comporta una responsabilità individuale del Ministro oppure no, ma non possiamo decidere che non ci interessa, perché questo è vergognoso! Signor Ministro, come dicevo in chiusura del precedente intervento, lei non è l'unico responsabile e le posso anche dire che non è neanche il più responsabile. Non le faccio un complimento, perché lei, comunque, ha un incarico di vertice e questo non le rende onore. Lei è la punta di una catena di inefficienze di una drammaticità totale. Insieme a lei, noi oggi sfiduciamo il famigerato comitato tecnico scientifico, sfiduciamo l'Istituto superiore di sanità, sfiduciamo l'AIFA, che ancora oggi non si capisce cosa stia aspettando, per esempio, a validare i test salivari. Sfiduciamo Agenas, che non ha contribuito per nulla alla gestione di questa pandemia: è un convitato di pietra. Noi oggi sfiduciamo un intero apparato, un Ministero che deve essere sollecitato dall'Aula del Senato a predisporre un protocollo di terapie domiciliari e che, per tutta risposta, rivolge un appello al Consiglio di Stato contro la sentenza del TAR. È vergognoso, signor Ministro! Ma chi lo ha deciso quell'appello? Il Senato della Repubblica, all'unanimità, sollecita l'aggiornamento del protocollo per le terapie domiciliari, che lo ricordo, signor Ministro, prevedeva la vigile attesa e la tachipirina: davvero una cosa vergognosa! Il protocollo, a seguito del voto del Senato, viene aggiornato, ma non si capisce dove stia. Ieri l'ANSA ci ha detto che esiste, ma non si capisce dove sia, e ha dato anche delle anticipazioni riguardo ai monoclonali. Ebbene, il Ministero appella. Ma che appella? Ma chi decide queste cose? Ma è un pret-à-porter ? È un self-service ? È una Conad il Ministero? Ma cos'è? Chi è che decide? Il suo Capo di gabinetto, il direttore generale, uno dei dodici o tredici (non so neanche quanti sono)? È un apparato elefantiaco! Non si sa che cosa succeda lì dentro. Noi siamo di fronte, cari colleghi, a una pandemia che è diventata endemica, oltretutto, in questo momento. Abbiamo anche fallito l'ultima spiaggia, l'ultima possibilità di uscire dalla trappola, la campagna vaccinale, che stiamo tuttora fallendo. Sui vaccini abbiamo lo scaricabarile sulle Regioni, su questo e sull'altro, su chi vaccina, sulle responsabilità, sui farmacisti sì o i farmacisti no. Ancora oggi non abbiamo i vaccini. Signor Ministro, io ho ascoltato quando lei è venuto qui a vantarsi, ovviamente in buona fede, di questo famigerato accordo in sede europea, dicendoci che questo accordo ci avrebbe garantito tutto quello che sarebbe servito per fare una campagna vaccinale che, entro l'estate, avrebbe portato alla immunità di gregge. Ad oggi, abbiamo proprio squadernato sul tavolo della politica l'inconsistenza di questo accordo, l'incapacità di garantire almeno le consegne e la puntualità delle consegne. Oggi, le Regioni, che comunque si sono adoperate per adottare dei piani di somministrazione, sono senza vaccini. La maggior parte è senza vaccini. Non è vero che non sono in grado di vaccinare. Le Regioni, dove più, dove meno, stanno somministrando l'80-90 per cento delle dosi ricevute. È così, basta guardare i numeri. Rispetto a tutto questo, signor Ministro, oggi dobbiamo constatare che il percorso è stato costellato di errori: dai test che non sono stati fatti, ai trattamenti con le terapie domiciliari, al tracciamento, che abbiamo smarrito fin dall'inizio, fin dal primo momento. Ci siamo dichiarati sconfitti prima ancora di cominciare la battaglia, perché la famosa app Immuni, del suo uomo di fiducia Arcuri, è stata una bufala, un'autentica bufala. Per non parlare del piano pandemico, per non parlare del protocollo delle terapie domiciliari. Per non parlare, signor Ministro, di tutto quello che c'è oltre al Covid-19, che è rimasto completamente sospeso. Ci sono due milioni di follow-up oncologici sospesi. Si tratta di una situazione critica che gli italiani vivranno sulla propria pelle, dal punto di vista sanitario, per i prossimi vent'anni. Tutto questo si materializza oggi con un atto che finalmente costringe (uso questo termine, visto l'interesse dimostrato) l'Assemblea del Senato ad affrontare questi temi, che gli italiani sono costretti a vivere sulla propria pelle tutti i giorni. Ministro Speranza, il suo Ministero, anziché occuparsi di mettere a disposizione terapie adeguate e adottare giusti provvedimenti di contenimento sanitario, è diventato il Ministero delle chiusure, perché ha agito solo sul versante delle costrizioni e restrizioni delle libertà individuali e di impresa. Tutto questo lo stiamo pagando adesso in termini di danno certo e reale e lo pagheremo in futuro anche in termini di lucro cessante, perché quando le economie di altri Paesi più attrezzati, pronti e bravi di noi ripartiranno, noi dovremo ancora smaltire tutto quanto accaduto in questi ultimi maledetti quindici mesi. Colleghi, serve un sussulto di onestà intellettuale. Basta con le autoassoluzioni e con il dire che la pandemia è stata grave, pesante e drammatica (questo lo sappiamo tutti); anche l'inadeguatezza di questo Ministero e di questo Ministro è stata eclatante e sotto gli occhi di tutti. Spero che tutti quanti noi avremo l'onestà di riconoscerlo.
2021-04-28	M5S	CastelloneMariaDomenica	Il lato positivo, Ministro, è che finalmente la sanità è al centro dell'agenda politica.
2021-04-28	M5S	CastelloneMariaDomenica	Oggi la sanità è al centro dell'agenda politica. Oggi finalmente abbiamo invertito la rotta e stiamo di nuovo investendo in maniera importante in questo settore. Quindi oggi, Ministro, dobbiamo fare in modo che quel lumicino diventi un faro e che finalmente quegli obiettivi di riforma della medicina territoriale, di allontanamento della politica dalla sanità, di revisione del percorso di formazione specialistica dei medici, di ammodernamento dei nostri ospedali diventino finalmente realtà.
2021-04-28	M5S	CastelloneMariaDomenica	Signor Presidente, signor Ministro, colleghi, quando siamo arrivati in Parlamento, nel 2018, la sanità veniva da un decennio di tagli: sono stati tagliati 37 miliardi di euro al Fondo sanitario nazionale; abbiamo perso 71.000 posti letto; 46.000 medici e infermieri hanno lasciato il Servizio sanitario pubblico per andare a lavorare nel privato e veder riconosciuto il proprio merito. Quando siamo arrivati in Parlamento, nel 2018, la sanità veniva da quella riforma del Titolo V del 2001 che ha creato 21 sanità regionali tutte diverse, con Regioni di serie A e Regioni di serie B; Regioni in grado di offrire ai propri cittadini le cure più innovative e i metodi diagnostici più avanzati, e Regioni invece che uscivano da un decennio di commissariamento e che non erano in grado di offrire i livelli essenziali di assistenza. La sanità è stata usata per anni dalla politica locale come un bancomat per distribuire prebende elettorali. Quando siamo arrivati in Parlamento, nel 2018, avevamo chiari gli obiettivi da perseguire per riformare la nostra sanità. Primo obiettivo: rompere quel legame strettissimo tra politica e sanità e togliere alla politica le nomine dei dirigenti della sanità.
2021-04-28	M5S	GuidolinBarbara	Negli ultimi vent'anni, abbiamo assistito ad un'evoluzione della sanità italiana e delle sue figure professionali che con i medici lavorano al loro interno. I protocolli sono sicuramente migliorati e anche le cure, grazie alla ricerca. Quello che invece non va è che piano piano il nostro sistema sanitario ha spalancato le porte al profitto, ai numeri e alle lobby. Dovrebbe bastare questo per farci capire che cosa non ha funzionato in Lombardia, ad esempio, o nelle RSA. Quello che rende grande il nostro Sistema sanitario nazionale non sono le strutture e il far quadrare i conti, che certo sono importanti, ma la formazione, la ricerca, il know how, in due parole le sue risorse umane.
2021-04-28	M5S	ToninelliDanilo	Andiamo, allora, a vedere come stanno realmente le cose. Chi oggi si straccia le vesti in Aula fa parte di quei partiti che governano la Lombardia da oltre un ventennio; la Lombardia dei record negativi nella gestione politica della sanità, che ha messo in fila tremendi errori e manchevolezze, tali da renderla la peggiore d'Italia in tutto, purtroppo anche nel numero di morti per Covid-19. Sono quelli che governano la Sicilia, dove per mesi i morti sarebbero stati prima taciuti e poi spalmati per evitare di portare la Regione in zona rossa; una vicenda per la quale si è dimesso addirittura l'assessore alla salute Razza, vicino a Fratelli d'Italia. Sono gli stessi che governano la Calabria, la Basilicata, l'Abruzzo o la Sicilia, ultime per percentuali di dosi di vaccino somministrate. È forse questa la loro idea di competenti al potere? Ma dietro quelle firme in chiaro sulla mozione di sfiducia ci sono tanti che non hanno messo il loro nome, ma non perdono occasione per attaccare quotidianamente il Governo di cui fanno parte ed insieme al quale prendono decisioni. Lo fanno raccogliendo firme contro il coprifuoco, come se agli altri membri del Governo il coprifuoco piacesse, o come se non si sapesse che tra pochi giorni verrà revisionato. Lo fanno quotidianamente attraverso giornali e TV, spudoratamente schierati, quando non addirittura posseduti da qualche parlamentare del centrodestra, sempre uniti e compatti a riportare falsità e mistificazioni, dimenticandosi che ci sono Regioni del loro colore politico dove negli anni sono state fatte scelte scellerate che hanno smantellato la sanità territoriale, lasciando solo macerie nel pubblico e praterie per i privati; Regioni la cui classe politica ha saputo partorire, come massimi esponenti, persone come quel Formigoni, condannato in via definitiva per corruzione, a cui oggi lo stesso centrodestra sta cercando in tutti i modi di ridare il vitalizio.
2021-04-28	PD	BoldriniPaola	Signor Presidente, la mozione di sfiducia che ci apprestiamo ad esaminare è di tutta evidenza un atto pretestuoso, intriso di demagogia e populismo, che rientra però nelle prerogative dell'opposizione. È indubbiamente vero che il numero dei decessi nel nostro Paese è tra i più alti al mondo, ma è altrettanto vero che siamo stati i primi in Occidente ad essere colpiti da una pandemia sconosciuta, subdola e pericolosa, che non ha avuto precedenti. Siamo stati quindi i primi ad avere questa mannaia sulla testa. Abbiamo fatto da apripista ad altri Paesi; alcuni fin da subito hanno seguito le nostre procedure, altri hanno prima criticato il sistema italiano, per poi fare marcia indietro e riconoscerne la validità. Conosciamo tutti l'esempio del Regno Unito; prima ha puntato all'immunità di gregge, successivamente Boris Johnson ha introdotto il lockdown, come tutti gli altri Paesi, ed è stato poi il primo Paese, dall'8 dicembre, a vaccinare le persone. Si è trattato quindi di una retromarcia. Nessuno però ha chiesto le sue dimissioni, nessuno ha chiesto le dimissioni del Ministro della salute inglese. È necessario mettere in evidenza che quando un fenomeno è in corso, come quello che stiamo vivendo, non si può fare un esperimento e neppure identificare una variazione esogena facilmente misurabile. Non esiste un precedente. L'unico modo per cercare di capire è la comparazione tra unità di analisi diverse ed è quello che è successo. I sistemi messi in atto da Italia, Spagna e Regno Unito da una parte ( lockdown più restrettivi, meno terapie intensive, medicina territoriale meno capillare), e Germania ( lockdown soft, almeno fino al novembre 2020, 28.000 posti in terapia intensiva, rete medicina territoriale capillare) e Svezia dall'altra (nessun lockdown e rete medicina territoriale) hanno dato i medesimi risultati, come mostrano i dati in merito. Tra l'altro nessuno qui dice che c'è una variante importante. Sono proprio le varianti, la variante inglese, la variante indiana ultimamente e la variante brasiliana. Sono quelle che hanno messo di nuovo alla prova gli scienziati nel trovare soluzioni che prima non c'erano; si pensava solo al Covid, non alle sue varianti. Anche a livello europeo non esistevano linee guida per la registrazione dei dati pandemici prima dell'arrivo del Covid; non era mai successo, quindi nessuno ci aveva ancora pensato. Questo è un altro tema da considerare. Le indicazioni dell'Organizzazione mondiale della sanità sono cambiate nel tempo a causa dell'evolversi della pandemia e lasciano spazio ad applicazioni difformi nei diversi Paesi. In effetti ciascun Paese ha cercato di fare il meglio per la propria popolazione. Il modo in cui nei primi mesi del 2020 abbiamo affrontato la pandemia è stato riconosciuto a livello internazionale - lo dicevo anche prima - dai singoli Stati, dall'OMS, dalla stampa internazionale. Ora, a detta dei colleghi, sembra tutto uno sfascio, tutto un fallimento, su tutti i fronti. La gestione del ministro Speranza sin da subito è stata lucida e fortemente determinata; il suo unico faro guida è stata la salvaguardia della salute e la sicurezza pubblica, in parallelo con la scienza. Probabilmente sono stati fatti errori - è indubbio - stante la non conoscenza e prevedibilità del fenomeno pandemico; però l'azione politica del Governo, prima Conte 2 e ora Draghi, e in particolare del Ministro della salute è stata indirizzata a mettere in salvo la popolazione, la più fragile, quella ricoverata nelle strutture sanitarie
2021-05-05	FI	BinettiPaola	Il secondo punto, su cui intendo richiamare in questa sede l'attenzione, riguarda il cuore stesso del decreto-legge al nostro esame, che voglio sintetizzare in questo modo: come andare incontro ai bisogni delle famiglie, attraverso il binario tipico su cui si snoda la loro vita, ovvero il lavoro dei genitori e la cura dei figli, tenendo conto delle loro caratteristiche esigenze, anche rispetto alle formidabili iniziative di sviluppo delle capacità e competenze dei figli, appunto, che sono rappresentate ad esempio dalla scuola. In questa forbice, che, da un lato, vede lo smart working e, dall'altro, la didattica a distanza, e che nello stesso momento cerca di integrare i diritti e le responsabilità degli uni e degli altri, ci sembra arrivato il momento che essi non vengano normati di volta in volta, a seconda delle circostanze che si presentano, ma che si giunga a tracciare linee guida che, nel momento dell'emergenza, in cui il problema si pone, rendano abbastanza chiaro, in anticipo, cosa le famiglie possono e devono fare per essere attentamente e intelligentemente vicine alle esigenze dei figli e, nello stesso tempo, cosa i genitori o comunque le persone possono e devono fare rispetto al loro lavoro, per riuscire a mantenere insieme la loro responsabilità professionale e di servizio alla comunità e le circostanze e le modalità concrete in cui questo si può realizzare. A me francamente dispiace dover di volta in volta puntualizzare, ad esempio, cosa accade ai genitori di figli che hanno la certificazione ai sensi della legge n. 104 del 1992 o i famosi bisogni educativi speciali (BES), cioè dover sottolineare ogni volta il parametro del disagio, dovuto a un handicap fisico o a una malattia, magari rara, dei figli, che va a incidere evidentemente sulle modalità in cui la famiglia e i genitori possono e devono organizzare il loro lavoro professionale e quello di cura, attraverso quello che normalmente chiamiamo il work life balance, cioè il bilanciamento tra i diritti e i doveri e quello delle responsabilità. Mi sembra che ormai, dopo un anno e mezzo, dovremmo avere acquisito tutti - su questo faccio appello anche al Ministro per le pari opportunità e la famiglia - la consapevolezza della necessità di contare su linee guida stabili, in queste circostanze e in queste condizioni. Qualunque sia l'emergenza che le scatena, i genitori devono sapere di poter contare su questo tipo di misure di attenzione e i ragazzi devono sapere di essere tutali da queste misure. Sappiamo tutti, ad esempio, che di fronte al grande tema della didattica a distanza e nel dibattito costruito intorno ad essa, è stata data un'interpretazione diversa all'acronimo DAD, ovvero didattica a distanza. Qualcuno lo ha infatti voluto interpretare come "docente a domicilio", passando cioè da un'interpretazione che sottolinea il distanziamento culturale e sociale, dettato da quello fisico tra lo studente e l'aula, a un'inversione totale delle proposte, come se si trattasse davvero di un docente a domicilio. Per avere il docente a domicilio, però, e quindi per operare quest'inversione nell'interpretazione, chiaramente dovremmo avere un maggiore numero di docenti, affinché si possano far carico dei bisogni educativi speciali, ovvero i famosi BES. In questi lunghi mesi in cui ho partecipato al dibattito non solo pubblico, con la nostra società, ma anche parlamentare, soprattutto in diverse Commissioni - come nelle sedute, particolarmente interessanti, presiedute dal collega Nencini, della 12ᵃ e della 7ᵃ Commissione riunite - non ho mai visto emergere una proposta molto semplice, lineare e chiara. Perché i nostri docenti di sostegno non riescono a fare propria questa esigenza del docente a domicilio? Ciò non vuol dire spostarsi fisicamente, ma utilizzare la piattaforma, le risorse e le modalità disponibili con una diagnosi sui bisogni specifici di apprendimento di quel ragazzo, che molto spesso non sono solo di natura didattica, ma anche educativa. Infatti, nel decreto-legge la cui conversione ci apprestiamo ad approvare il termine «educativo» è sempre stato affiancato a «didattico». È come se si fossero scoperti un allargamento dei bisogni e anche un approfondimento delle responsabilità da parte di chi governa tali processi per essere vicini a queste persone. Credo che su tutto questo abbiamo bisogno di fare una riflessione di sistema e di struttura che metta in mano alla scuola, alle famiglie e alle aziende qualcosa di più che non una normativa che ogni tre settimane, come ci avevano abituato i famosi precedenti DPCM, a tambur battente cambia le carte in regola. La stessa cosa può valere per ciò che nel decreto-legge si dice con riferimento al tema del babysitting e, quindi, anche del rimborso, dei 100 euro settimanali o delle facilitazioni anche per i figli dei sanitari (medici e infermieri), che certamente non possono svolgere il loro lavoro a distanza (non esiste infatti lo smart working del medico o dell'infermiere ospedalieri). C'è bisogno di ripensare a tutto questo e, quindi, lo presento e lo offro alla riflessione. Sollecito in questo senso tutti, ma in particolare il Ministro della salute e, in collegamento, il Ministro dell'istruzione e il Ministro del lavoro. Il terzo punto che vorrei sottolineare del decreto-legge in esame è un aspetto molto particolare, che è stato inserito nei commi aggiuntivi all'articolo 1. Mi riferisco a un grande ospedale nato in Sardegna e che va sotto il nome di Mater Olbia. È interessante il fatto che questo grande ospedale appena nato abbia nella sua dizione la parola mater per sostenere la relazione di cura che evidentemente può e deve mantenere nei confronti dei pazienti. Mi sembra anche un omaggio alla maternità e di questi tempi credo si possa apprezzare questo esplicito riferimento e si possa cogliere. La cosa interessante dei commi 2, 3, 4, 5 e 6 aggiunti all'articolo 1 - e, quindi, nell' incipit stesso del decreto - è la forma di collaborazione con il cosiddetto privato convenzionato. Ogni tanto in quest'Assemblea e nel contesto sociale si nota una specie di pregiudizio nei confronti di tutto ciò che non è interamente, completamente ed esaustivamente statale, come se ciò che viene dal privato vada guardato con diffidenza. Solo per citare grandi realtà presenti nella città di Roma, penso al Bambin Gesù, al Gemelli, al Campus bio-medico e a molte altre strutture che rappresentano il privato convenzionato. Signor Presidente, è importante che, a fronte dell'offerta di un servizio di eccellenza sia stata inserita la possibilità di rivisitare alcune norme, avendo presente e centrale il bisogno dei pazienti. Ancora una volta, in un privato convenzionato ciò che è dominante non è l'elemento del privato, ma la risposta ai bisogni dei pazienti. Quello fatto in Sardegna mi sembra un tentativo interessante. Ci auguriamo tutti che sia veramente un'esperienza positiva, che aiuti l'isola a fare un salto di qualità anche nella sanità che offre.
2021-05-05	FdI	ZaffiniFrancesco	Signor Presidente, ci accingiamo anche noi a fare il nostro intervento di protesta, posto che, come è noto, anche gli interventi di protesta hanno un ruolo specifico nell'equilibrio dei poteri tra maggioranza e opposizione. Poi, se vogliamo anche derubricarli a fastidio, a ronzio, a disturbo, evidentemente abbiamo una cultura delle istituzioni un po' criptica, un po' d'antan, che ricorda altri periodi, magari forse un po' più bui, del secolo scorso. Chiusa questa parentesi, signor Presidente, mi lasci ringraziare invece il collega De Vecchis, che questa mattina ha riportato nella sede opportuna un dramma accaduto due giorni dopo il 1° maggio: il dramma - che evidentemente i colleghi ricordano - è quello della povera Luana D'Orazio, l'ennesima morte sul lavoro. Non è una morte bianca, com'è volgarmente chiamata, ma una morte drammatica e tragica sul lavoro. È stata una notizia che ha rischiato di essere cancellata per via di questa celebrazione del 1° maggio che ha catturato l'attenzione sugli influencer, sul loro cappellino e sulla necessità di catturare i social, trasformando quella che avrebbe dovuto essere una giornata per celebrare il lavoro e per celebrare un dramma (quello del lavoro che non c'è) in una giornata di confronto sulle amenità dei social e su chi va dietro a certe amenità. Grazie al collega De Vecchis noi oggi abbiamo tentato di riportare l'argomento almeno all'attenzione delle Assemblee parlamentari. Lo stesso ringraziamento, signor Presidente, non posso farlo alla conduzione d'Aula che l'ha preceduta, perché chiedere il minuto di silenzio dopo che il collega De Vecchis aveva attenzionato questo tema è stato un passaggio a dir poco trasandato e distratto. Chiudo così l'ulteriore parentesi quadra e mi accingo a trattare il tema all'ordine del giorno, che è quello di un provvedimento su cui oggi siamo chiamati a discutere ma facendo una discussione che, come dire, se fosse un amore sarebbe platonico: questo provvedimento infatti ha già spirato i suoi effetti; per ammissione di tanti degli intervenuti è una sorta di atto dovuto, che ha visto l'Assemblea del Senato impegnata a ratificare, senza neanche la minima possibilità di migliorarlo, un provvedimento già spirato. In Commissione stamattina, per esempio, questa cosa è emersa plasticamente, anche nella indisponibilità - lo dico ai colleghi che hanno sollecitato questo atteggiamento da parte di Fratelli d'Italia - a trasformare i nostri emendamenti in auspici, cioè in ordini del giorno. Ci è stata chiesta questa ulteriore disponibilità su vicende di assoluto buonsenso, su cose che abbiamo illustrato bene in Commissione e che fanno parte del dibattito quotidiano che impegna i nostri concittadini. Per esempio, ne dico una che vado spiegando e dicendo da più di un anno in quest'Aula: fare un numero sufficiente di tamponi e di test per individuare l'infezione da Covid-19 nei famosi asintomatici. Come ho spiegato stamattina in Commissione ai colleghi, esistono ormai anche le canzonette che trattano della necessità di scovare gli asintomatici, ma non esistono i provvedimenti di un Governo e di un Ministro che sembra evidentemente aver paura di trovare i positivi al Covid, ancorché asintomatici o presintomatici, capaci comunque di infettare. Altri emendamenti riguardavano la possibilità delle Regioni di circoscrivere le zone rosse a seconda dell'andamento epidemiologico della curva dei contagi; altri ancora riguardavano la necessità di riaprire le palestre e le piscine o il coprifuoco. Colleghi, si tratta di misure di assoluto buon senso e non di mera protesta, i quali, se avessero trovato spazio almeno nella disponibilità del Governo ad esprimere parere favorevole alla loro trasformazione in ordini del giorno, non avrebbero determinato un disagio così grande, forte, enorme, tale da mettere a repentaglio questa maggioranza ipertrofica, che ha mille problemi, ma l'unico problema che non ha è quello di mettere insieme quattro numeri per superare il passaggio in Aula. In realtà, quello che vi blocca - come ha detto il collega La Russa nel suo intervento dai banchi dell'emiciclo - è che non riuscite ad avere la forza intellettuale di ammettere che ci può essere qualcosa di concreto e di onesto proposto dall'opposizione. Ebbene, non mi sfugge che questo è un gioco delle parti, che ci può stare in condizioni normali, cioè di normale andamento dello scambio democratico dentro l'Aula del Senato; ma non ci può stare in condizioni speciali come questa. La specialità di queste condizioni è data da un lato da un'emergenza che ci trasciniamo da oltre quindici mesi e che ci richiama tutti a un maggior senso del dovere e dall'altro dal fatto che avete una maggioranza così ampia e ipertrofica che evidentemente, invece di aumentare la funzionalità dell'organo (come avviene per ogni ipertrofia), la limita, la condiziona e ne impedisce il regolare funzionamento. Rispetto a tutto ciò, colleghi, l'attività e il lavoro di Fratelli d'Italia si moltiplicheranno per far capire quello che sta accadendo in questo momento assolutamente particolare della politica del nostro Paese. In questo tentativo di spiegare l'inspiegabile e in questo tentativo di riportare alla normalità una condizione del tutto schizofrenica, c'è anche la vicenda che attiene alla da tutti declamata e da nessuno voluta Commissione di inchiesta sull'andamento e la gestione dell'emergenza Covid e sull'intero Servizio sanitario nazionale; istituito con legge quarantatré anni fa. Bene, questa Commissione sarebbe un banalissimo atto dovuto, un ottemperare a un minimo di presenza su un tema drammatico quale quello dell'emergenza Covid-19. Faccio notare, colleghi, che in tutte le legislature è stata istituita una Commissione di inchiesta sul funzionamento del Servizio sanitario nazionale, senza considerare la vicenda Covid-19. Oggi, a oltre quindici mesi dalla proclamazione dello stato d'emergenza, figuriamoci se non sarebbe opportuno che il Parlamento si occupasse di questo banalissimo problema. Peraltro, tutte le Regioni stanno normando commissioni di inchiesta sul Covid-19; in quelle governate dal centrodestra lo propone la sinistra, in quelle governate dal centrosinistra (le poche rimaste) lo propone il centrodestra. Il Parlamento, invece, fa come gli strimpellatori del Titanic: la nave affonda e noi, colleghi, ci giriamo dall'altra parte. Anche su questo Fratelli d'Italia è assolutamente lineare e coerente: c'era un testo precedente al Covid-19 già depositato in Commissione sanità ed era stato incardinato; era poi stato elaborato un testo unificato a partire da tutte le proposte depositate, ma questa iniziativa si è persa nel nulla, nelle nebbie, nei meandri di un'attività parlamentare che si ferma a ratificare, che si occupa delle pagliuzze e non si occupa delle travi negli occhi dei parlamentari, dei senatori, di quelli che stanno semplicemente nel mondo, girano per i territori e raccolgono le istanze dei nostri cittadini. Colleghi, questa vicenda ci deve vedere seriamente impegnati a rimettere mano all'andamento della gestione della pandemia e alle enormi sfide che ogni giorno affronta il nostro Servizio sanitario. Noi abbiamo depositato nuovamente una proposta di legge a questo riguardo, che tiene conto anche dell'emergenza Covid-19; aspettiamo di capire se voi tutti vi renderete disponibili a ottemperare a un dovere assolutamente incomprimibile di questo Senato della Repubblica e del Parlamento nazionale.
2021-05-05	M5S	PirroElisa	In questo provvedimento ci sono anche altre norme in materia di salute: ci sono, ad esempio, misure volte a garantire l'operabilità del nuovo ospedale e centro di ricerca medica applicata Mater Olbia in Sardegna. Non è un mistero cosa pensiamo del finanziamento indiscriminato alla sanità privata ma, nel momento in cui la struttura esiste ed è stato previsto dalla Regione un sostegno per agevolarne l'avvio e la piena operatività, sarebbe da irresponsabili non consentirlo. I cittadini della meravigliosa Sardegna hanno il diritto - come d'altronde ovunque - di potersi curare nel migliore dei modi nella loro Regione, senza viaggi della speranza verso il continente. Questo dovrebbe consentirlo la sanità pubblica, ma sappiamo bene - l'abbiamo detto tante volte in quest'Aula - come questa sia stata saccheggiata negli anni passati.
2021-05-06	FI	GasparriMaurizio	Ancora, abbiamo presentato emendamenti per le società sportive, per la proroga delle deleghe al 31 dicembre 2023 per lo sport, sui fondi per l'emittenza locale, su interventi per la sanità, sul welfare aziendale, sul prelievo unico erariale (Preu), sulle priorità vaccinali per i malati oncologici in follow-up. Oggi abbiamo voluto anche sottolineare il ruolo delle crocerossine, con un intervento ad hoc. Altre proposte riguardavano il contributo per i bus turistici, il versamento del canone unico che viene cancellato per le attività turistiche danneggiate, l'intervento sugli istituti di case popolari, riguardanti l'IVA e il riconoscimento dell'ecobonus, gli interventi che hanno riguardato l'IMU, le macchine agricole le istituzioni che si occupano dei non vedenti, l'azione per quanto riguarda gli impianti sportivi comunali, gli interventi sulle startup a fondo perduto, di cui si è occupato insieme ad altri colleghi il senatore Damiani, la montagna, gli sgravi Irpef per i canoni di locazione, gli interventi sul canone RAI delle strutture ricettive, la proroga del versamento IRAP al 30 settembre e anche le vicende degli sfratti. Sugli sfratti, vorrei dire che noi riteniamo positivo quanto è avvenuto, ma si può migliorare l'azione. Non siamo i cattivi che vogliono sfrattare i deboli e non siamo deboli con i cattivi, ma ci sono sfratti decisi prima dell'emergenza Covid e anche il diritto di proprietà fa parte dei diritti che vanno tutelati
2021-05-06	FdI	deBertoldiAndrea	Inizio il mio intervento cercando di capire la ragione per la quale siamo arrivati all'ennesimo decreto indennizzi, sostegni o ristori: cambiamo il nome, ma non deve cambiare purtroppo la sostanza. Infatti, prima di giudicare e di commentare, siamo abituati a valutare le ragioni che stanno alla base di un provvedimento. Se siamo qui a dover parlare ancora una volta di un decreto sostegni (in questo caso), la motivazione principale allora sta certamente nella pandemia, ma soprattutto nelle risposte sbagliate, cari colleghi, che la maggioranza e i Governi ad essa hanno dato e stanno dando. Il termine che non mi piace (anche perché straniero) è il cosiddetto lockdown e penso a quei lockdown eccessivi, che credo di poter definire Merkel-Macron, perché ormai purtroppo c'è un pensiero unico in Europa: se lo dice la Merkel e lo dice Macron, allora è verità. Peccato però, cari colleghi, che innanzitutto non abbiamo le disponibilità finanziarie di Macron, tantomeno quelle della Merkel. Non siamo coloro che hanno potuto dare indennizzi del 60-70 per cento a quelle partite IVA che avete fatto e state facendo soffrire. Noi siamo quelli - non dimentichiamolo - che hanno dato complessivamente alle partite IVA e alle aziende poco meno del 6 per cento delle perdite. Non dimentichiamolo mai: non il 60 o il 70, ma poco meno del 6 per cento, con tutti i decreti-legge. Con questo decreto sostegni ci apprestiamo a dare 11 miliardi di euro, che, a fronte agli oltre 400 miliardi di perdite stimati dalla CGIA di Mestre, che ho ridotto per semplicità, rappresentano di fatto il 3 per cento. Questi sono i numeri veri. Ecco perché la verità Merkel-Macron non si può tradurre in verità in Italia e comunque in verità assoluta. Basterebbe guardarsi intorno, avere il coraggio e l'umiltà di riconoscere i propri errori, signori del Governo; riconoscere i propri errori e non essere cocciuti, insistere, come state insistendo, in questa logica. Penso anche al coprifuoco: non volete ammettere di aver sbagliato. Voi, signor Ministro, signori Sottosegretari, non volete ammettere che il coprifuoco è un assurdo, come lo è perseverare nei due o tre lockdown che avete fatto. Guardiamo ad altri Paesi, come la Russia, che ha evitato il lockdown di autunno e non è messa peggio di noi, tutt'altro. Ma guardiamo più vicino: Stoccolma, una città metropolitana ed europea, che addirittura non ha fatto lockdown, ha tuttavia dati molto migliori dei nostri. Guardiamo Madrid - questa è politica - dove vi è stata la vittoria dei popolari anti lockdown sulla sinistra socialista spagnola al Governo, che con il lockdown voleva rovinare anche Madrid. I popolari hanno avuto il coraggio di dire di no e Madrid ha risposto con un'economia più fiorente e con una sanità migliore della nostra.
2021-05-06	M5S	CastelloneMariaDomenica	Da un anno segnaliamo e denunciamo in tutte le sedi istituzionali questa ingiustizia. Abbiamo depositato qui in Senato due interrogazioni, la prima a febbraio 2020 e la seconda a febbraio 2021, chiedendo al Ministro della salute di porre fine a questo scempio e di sollecitare l'aggiornamento dell'accordo collettivo nazionale. Alla Camera il nostro Gruppo parlamentare ha discusso in Aula un'interpellanza e in Regione Campania la nostra vice presidente Valeria Ciarambino si batte al fianco di questi operatori sanitari da un anno, attraverso atti depositati in Commissione sanità e chiedendo anche il passaggio a contratti stabili per questi medici che sono precari storici.
2021-05-06	PD	BoldriniPaola	Il Gruppo PD in 6ᵃ Commissione ha dato un impulso fortissimo su tantissimi punti, per parlarvi dei quali perderei gran parte del mio tempo, ma lo faranno i miei colleghi essendo più pertinenti alle loro materie. Io mi soffermo, come sempre, sul tema della sanità, di cui il nostro Gruppo si è occupato in fase emendativa su tre filoni importanti, che avevo già annunciato e sui quali abbiamo lavorato: ampliare la platea dei vaccinatori, supportare gli studenti a livello psicologico e rafforzare il ruolo dei professionisti che in questo anno e mezzo stanno lottando contro il Covid.
2021-05-06	PD	BoldriniPaola	Questa è un'altra cosa importantissima; è inutile che vi dica quanto è grande il disagio e il malessere psicologico che i bambini, gli adolescenti e di conseguenza le loro famiglie stanno sopportando. Ho sentito prima nella Commissione parlamentare per l'infanzia e l'adolescenza che ci sono dei casi incredibili di ragazzi che usano addirittura sostanze stupefacenti per passare questo periodo, che purtroppo è gramo un po' per tutti, ma soprattutto per i nostri ragazzi. Credo che questo, insieme all'approvazione dell'istituzione dello psicologo delle cure primarie (un'altra proposta di legge incardinata in Commissione sanità), possa essere un importante impulso per il sostegno ai nostri cittadini, anche per rafforzare la sanità del territorio.
2021-05-06	PD	BoldriniPaola	Un'altra cosa secondo me fondamentale e un altro filone sul quale ci siamo sicuramente impegnati riguarda il supporto psicologico. È inutile che lo diciamo, colleghi. Ormai dappertutto, in tutte le audizioni, in Commissione infanzia e in Commissione sanità, è emerso che c'è un problema grossissimo che riguarda la tenuta psicologica dei nostri ragazzi, ma anche di tutti i cittadini e dei professionisti. Ringrazio pertanto la nostra capogruppo Simona Malpezzi per aver presentato un emendamento al quale è seguito un ordine del giorno importantissimo, attraverso il quale si chiede che nel prossimo decreto-legge, che arriverà a brevissimo in Consiglio dei ministri, vengano stanziate risorse anche per il supporto psicologico. Lo dobbiamo vedere, come abbiam visto gli emendamenti per i vaccinatori, e lo vedremo già nel prossimo decreto sostegni.
2021-05-06	PD	DAlfonsoLuciano	Sappiamo che, prima della pandemia, nella pancia della pubblica amministrazione italiana c'erano 150 miliardi di euro, per rendere moderno il sistema Paese e fornire di infrastrutture adeguate il suo territorio. A quei 150 miliardi di euro adesso si aggiungono i 248 miliardi di euro del recovery plan e le risorse del prossimo settennio della programmazione, come Stato membro della UE. Ciò che serve ulteriormente è rendere la decisione della pubblica amministrazione certa e veloce, organizzando i rapporti tra la pubblica amministrazione e la vita dell'economia e dell'impresa sulla base del valore dell'immediatezza. Non è possibile che ci vogliano settantadue mesi per mettere a regime la qualità di un progetto. In Italia abbiamo fatto passare un messaggio sbagliato e sbilenco. Sblocca cantieri? No! Prima di tutto serve uno sblocca progetti, in maniera tale che il progetto abbia la comanda dell'opera da farsi. Dobbiamo ricostituire le competenze nella pubblica amministrazione, per fare in modo che ciò che si vuole per fronteggiare un bisogno, attraverso il progetto poi accada esattamente. Vi racconto un episodio, in breve: sono cento anni che il Comune e i cittadini di Chioggia attendono che si naturalizzi il passaggio di proprietà, da un terreno in possesso, che venne dato loro da Mussolini, ad un terreno che poi sarebbe stato affrancato, secondo le parole pronunciate dai vertici di Palazzo Chigi nel corso di cento anni. Siamo ancora in attività istruttoria, nonostante il Parlamento abbia deliberato e legiferato. Questa è la prova simbolo di come a volte la pubblica amministrazione arrivi a divorare, ad ostruire, ad assumere un atteggiamento da mammalucco, nei confronti di progetti che riguardano la vita reale. Abbiamo dunque un Ministero incaricato di riformare la pubblica amministrazione e abbiamo un impegno preciso nell'agenda del Governo: dobbiamo ridurre i tempi, non togliere la salvaguardia del rispetto della trasparenza, del diritto penale e della par condicio, ma occorre fare in modo che i pronunciamenti degli enti terzi arrivino per tempo, perché questo tipo di lavoro, finanziato dalla risorsa pubblica, consentirà alle imprese di avere digitalizzazione e cablaggio, nei rapporti tra progetto di vita dell'impresa e sistema della PA e consentirà alle scuole di avere la continuità dell'offerta formativa, come all'università. Pensate anche al bisogno di telemedicina, che prossimamente, a seguito della pandemia, diventerà una realtà. Non possiamo immaginare che la fragilità si chiamerà soltanto pandemia da Covid-19, perché probabilmente in futuro conosceremo anche altre forme di fragilità e ci sarà bisogno di organizzare la continuazione dell'offerta formativa, educativa e della sanità a distanza. Tutto questo richiede investimenti, ma anche attività decisionale nell'immediatezza, misurazione della quantità e della qualità dei risultati e valutazione. Abbiamo conosciuto lo smart working, una forma organizzativa imposta per necessità, ma dobbiamo anche riorganizzare i carichi di lavoro per fare in modo che si tratti di lavoro e che non sia la negazione del lavoro. Tutto questo richiede che si continui a legiferare nel merito, come abbiamo provato a fare nell'attività riguardante il primo decreto-legge sostegni: un'attività che ha tolto di mezzo la polemichetta, l'atteggiamento di interesse di parte. Sono molto soddisfatto, per esempio, per il lavoro che siamo riusciti a mettere a segno a proposito dei settori deboli della cosiddetta economia della collettività, della consistenza numerica. Pensate agli impianti di sciovia, agli impianti della montagna: sarebbe immaginabile che si liberino dalla debolezza senza l'aiuto pubblico? C'è un settore - quello delle realtà aeroportuali - che ad oggi non ha conosciuto alcun tipo di sostegno. C'è stato un tentativo di aiuto nella legge di bilancio in esercizio quest'anno; ancora, però, deve arrivare a destinazione. Dobbiamo aiutare le società aeroportuali altrimenti perderemo la connettività aerea, che significa velocità per le economie, facilità negli spostamenti. Il quadro delle questioni lo dobbiamo tenere a mente sapendo che non è finita, che il valore di 1.700 miliardi riguardanti il nostro PIL non si ripristina né con i 32 miliardi già deliberati né con i 40 che delibereremo. C'è bisogno di mettere a sistema una condizione di premura e di aiuto che davvero recuperi quello che abbiamo dovuto interrompere. Ce la dobbiamo mettere tutta, dobbiamo fare in modo che la pubblica amministrazione sia un alleato della vita reale e dobbiamo fare in modo che le misure destinate alla formazione e all'innovazione siano davvero a disposizione di tutti i luoghi...
2021-05-13	FI	GasparriMaurizio	Signor Presidente, in questa fase Forza Italia ha insistito perché il Governo prendesse atto di una serie di questioni, a cominciare dall'evoluzione della situazione sanitaria in miglioramento, anche se nessuno sottovaluta i pericoli, né dichiara superata l'emergenza. Dobbiamo dire che la nascita di un nuovo Governo ha determinato la correzione di alcuni errori e ritardi, perché la cosa principale di questi tempi è la campagna di vaccinazione, che sta determinando un'inversione di rotta. Ci sono alcuni ritardi. Ad esempio nel Lazio, al di là di quello che si dice, c'è una differenza notevole tra le dosi a disposizione e quelle utilizzate. Il Lazio dovrebbe raggiungere i livelli che in questi giorni ha raggiunto la Lombardia, paradossalmente grazie a un romano che è andato a Milano a rendere più rapidi i riti della Lombardia, che in genere è più efficiente di altre realtà del territorio. L'andamento della campagna vaccinale è certamente importante, però abbiamo avanzato delle sollecitazioni anche all'interno del Governo (la nostra azione è trasparente). Il nostro capo delegazione e i nostri Ministri hanno posto al Presidente del Consiglio una serie di questioni per rendere più rapido il processo di apertura. L'ordine del giorno, per quanto si possa considerare insufficiente e limitato, prende atto di un'evoluzione positiva della situazione, delle discrepanze e delle asimmetrie che hanno penalizzato alcuni settori. Pensiamo ai parchi tematici, ad alcuni ambiti culturali come biblioteche, teatri e cinema, nonché ai parchi acquatici e al tema delle cerimonie che sono state bloccate e limitate. È ovvio che sono momenti di incontro, addirittura di affettività, quindi occasioni più pericolose di altre sotto il profilo della diffusione del contagio. Però ora si può cominciare a immaginare una ripresa di quella che non è solo una dimensione sociale (il matrimonio, la festa, la ricorrenza: questi eventi scandiscono la vita delle persone e delle famiglie), ma è anche un'attività economica e produttiva che in Italia è diventata negli ultimi anni anche una risorsa, perché persone da varie parti del mondo scelgono il nostro Paese per celebrare i matrimoni, per far sì che i nostri borghi e i nostri mille luoghi apprezzabili diventino anche una risorsa per eventi che collegano la cerimonia a una location - come oggi si dice - di grande prestigio. C'è, poi, il problema delle contraddizioni, che noi vogliamo sottolineare anche in questa occasione, nella ristorazione, nei bar. Ora si è aperta l'attività all'esterno; tuttavia, anche attraverso questo ordine del giorno e questo dibattito, noi invitiamo il Governo a riflettere sulle contraddizioni. Ci sono ristoranti che non hanno la possibilità di svolgere attività esterne e ci sono ristoranti che hanno spazi interni al chiuso molto ampi, dove, con il rispetto delle distanze e delle regole, probabilmente si può svolgere un'attività in tutta sicurezza, con distanze maggiori e affollamenti minori rispetto a una serie di tavolini. Ci sono contraddizioni tra le mense che possono svolgere una certa attività, con affollamenti o comunque con presenze notevoli, e altre situazioni. Capisco che l'evento sportivo genera un affollamento imprevedibile: nella tale città si vince il campionato, nella talaltra si sale in serie A. È difficile gestire il pubblico, anche se in qualche città, aprendo gli stadi e ammettendo 3.000 persone a festeggiare, separate per tribune, dentro uno stadio da 50.000 posti, non sarebbe successo nulla, mentre lasciarli per strada è stato peggio. Penso anche ad alcune manifestazioni politiche, che ho visto in televisione affollate: quelle fatte da un certo settore si possono fare, gli altri basta che dicano una frase fuori posto e vengono perseguitati. C'è un po' di ipocrisia diffusa. Noi invitiamo, con questo dibattito e con questo ordine del giorno, a uscire dall'ipocrisia. Con il nuovo Governo sono cambiate alcune cose; alcune regole si stanno modificando; le vaccinazioni sono partite; alcune persone che non avevano dato le risposte adeguate sono state avvicendate. Mi pare che adesso, da quanto ho letto sui giornali, stia lasciando il posto anche Parisi, che si sarebbe dovuto occupare di lavoro e che aveva rendiconti di viaggio molto costosi. Plaudiamo ai cambiamenti anche in altre strutture; penso alla nomina dell'ambasciatrice Belloni al DIS; cambia un condizionamento politico che aveva molto caratterizzato il dibattito prima della crisi di Governo, quando le deleghe ai Servizi sono diventate discussione diffusa. Non è che tutto vada già bene, quindi vogliamo sollecitare il Governo ad avere più coraggio. Lunedì ci saranno altre riunioni: benissimo. Le Regioni stanno facendo richieste, nelle Conferenze Stato-Regioni che con il ministro per gli affari regionali Gelmini si succedono continuamente. L'andamento della salute, da un lato, e della diffusione dei vaccini, dall'altro, consente di fare delle scelte. Invitiamo - e mi rivolgo ai rappresentanti del Governo - a cancellare alcune contraddizioni. Ieri a Roma hanno manifestato i dipendenti dei centri commerciali perché devono restare chiusi nel fine settimana. Poi però (cito il nome di un'azienda ma non ce l'ho con loro) da IKEA, che è come un centro commerciale per ampiezza, ma è monomarca, quindi non è un centro commerciale (è un "negozione" grande, come La Rinascente) l'affollamento c'è lo stesso nel fine settimana. Invece un centro commerciale, che ha i vigilantes e la sicurezza privata, quindi può anche disciplinare l'ingresso e le uscite delle persone e fare una valutazione, non ha avuto la possibilità di svolgere la sua attività nei fine settimana. Ci sono alcune decisioni cervellotiche. Io ho sottolineato le cose che il Governo fa bene ma francamente a volte, quando ascolto il professor Locatelli, con tutto il rispetto, a parte il linguaggio un po' legnoso e aulico, alcune cose non le capisco. Sarà il linguaggio o sarà la mia inadeguatezza a certi livelli di scienza, ma alcune valutazioni empiriche devono essere fatte. Nei trasporti si registrano affollamenti molto più alti di quelli che si registrerebbero in un ristorante dai locali ampi, che anche al chiuso, con le distanze, potrebbe lavorare. Perché l'IKEA può avere l'affollamento e il centro commerciale non può avere nel fine settimana un ingresso e un'attività regolamentati? Abbiamo bisogno, insomma, di dare segnali di fiducia. Concludo sul tema del coprifuoco e degli orari: non solo è importante prendere le decisioni che noi ci auguriamo il Governo assumerà nelle prossime ore, rivedendo gli orari e una organizzazione sociale che è stata compressa per le ragioni che conosciamo e che oggi può tornare a respirare; ma c'è anche la prospettazione della stagione turistica. Quindi poter dire che c'è un'evoluzione in progress aiuterà chi deve fare le prenotazioni in albergo e chi deve vincere, con le spiagge, le montagne e le città d'arte italiane, la concorrenza spagnola e greca, che si sta proponendo in questi giorni. Dunque non basta solo fare qualche spot su un'isola Covid free, da qualche parte, ma bisogna rassicurare coloro che, pian piano - perché purtroppo il percorso sarà lento - fanno delle prenotazioni e vogliono venire in Italia, ad avere una prospettiva e una dinamica che consenta loro di immaginare, compatibilmente con i dati dell'epidemia, di svolgere in Italia un'attività di turismo e di fruizione delle nostre bellezze. Quindi mi auguro che, anche sull'onda di questo dibattito, il Governo assuma un ritmo più incisivo e più rapido e cancelli alcune contraddizioni. Il professor Locatelli si faccia un giro in metropolitana e vada a vedere la differenza con il grande magazzino o il centro commerciale, perché, francamente, alcune di queste persone forse non hanno mai visto tali realtà. Ci vuole dunque maggiore coerenza nella regolamentazione. Non siamo mai stati dalla parte dei negazionisti, abbiamo sempre sottolineato - per primo lo ha fatto il presidente Berlusconi - le situazioni di pericolo che il nostro Paese ha vissuto e vive ancora, così come la necessità di cautela, di prudenza e di saggezza e siamo sostenitori attivi delle campagne vaccinali. Da Forza Italia è venuta la proposta di coinvolgere il mondo della sanità del territorio, il mondo delle imprese e il mondo delle farmacie. Il piano da 500.000 vaccinazioni al giorno l'ha consegnato per primo il nostro partito, in occasione delle consultazioni che hanno preceduto la formazione dell'attuale Governo. Quindi siamo sempre stati oggettivi, con i piedi per terra e con realismo. Con lo stesso realismo, diciamo al Governo di avere più coraggio e più determinazione, perché l'Italia deve tornare a vivere e a crescere.
2021-05-13	FI	RonzulliLicia	Con questa norma gli operatori della sanità saranno puniti solo se la morte o le lesioni colpose saranno attribuiti a colpa grave. È una norma che consente anche da parte delle procure una ragionevole gestione delle notizie di reato, escludendo automatismi che spesso si rivelano solo dannosi per l'operatore. È una norma che vince il timore di agire, che sconfigge la patologia della medicina difensiva, liberando i medici e gli infermieri dalla paura di intervenire. È una norma che evita quello che sarebbe stato un inutile processo e clamore mediatico, e di processo mediatico purtroppo spesso si muore.
2021-05-13	FI	SiclariMarco	La situazione epidemiologica da Covid-19 sta registrando nel nostro Paese degli incoraggianti segnali di miglioramento e tutti i dati confermano questa tendenza, come rilevato anche dal presidente Brusaferro dell'Istituto superiore di sanità. Anche per quanto riguarda l'immunità del nostro Paese, la campagna vaccinale è partita e ora è a regime, superando mezzo milione di vaccinazioni giornaliere.
2021-05-13	M5S	LanziGabriele	Signor Presidente, è passato più di un anno da quando il Covid-19 ha stravolto le nostre vite, un anno in cui questo virus si è portato via, solo in Italia, oltre 123.000 persone: figli, genitori, amici, colleghi di lavoro, persone con una storia che è stata spezzata. Abbiamo affrontato un lockdown nazionale e momenti impensabili prima del febbraio 2020, scene come quella dei camion militari carichi di feretri che lasciavano Bergamo, che non dimenticheremo mai. Siamo stati in guerra, una guerra che non è stata combattuta da soldati, ma da medici e operatori sanitari. Il Governo nazionale italiano, guidato dal nostro Giuseppe Conte, ha fatto un lavoro straordinario per proteggere la salute di tutti i cittadini italiani. Sono stati stanziati oltre 13 miliardi per potenziare il nostro Servizio sanitario nazionale. Abbiamo assunto medici, potenziato strutture, abbiamo cercato in tutti i modi di colmare le lacune lasciate da dieci anni di politiche sanitarie scellerate che sono costate alla nostra sanità ben 37 miliardi di tagli.
2021-05-13	M5S	MautoneRaffaele	Se si firmano contratti per le aziende produttrici, come ha fatto il commissario europeo alla sanità, in cui si accettano clausole contrattuali che declinano da ogni responsabilità l'azienda produttrice dopo la semplice consegna delle dosi vaccinali, non si possono scaricare sugli operatori sanitari oneri e conseguenze derivati da eventuali danni o effetti collaterali collegabili alla somministrazione dei vaccini. In questo senso, un altro enorme passo avanti è stato fatto grazie a un emendamento voluto dal MoVimento 5 stelle, a prima firma della senatrice Evangelista, approvato in Commissione, per cui durante lo stato di emergenza epidemiologica da Sars-Cov-2
2021-05-18	LN	RufaGianfranco	C'è anche lo zampino di qualche burocrate potente, ignorante o servile, che rivendica corrette alcune ridicole scelte, come nel caso del nutri-score che qualche blasonato tecnico italiano, che stranamente passa da ruoli primari in salute a quelli in agricoltura, forse invidiando chi passa dall'economia all'Organizzazione mondiale della sanità, un tecnico che vuole regolamentare il nutri-score per evidenze scientifiche. Non capisce veramente un «cavolo» - è proprio il caso di dirlo in questo caso - o non ricorda nemmeno con quale cibo siano cresciuti lui e i suoi genitori, oppure faccia crescere i suoi figli con tarme essiccate, cibi indefiniti prefritti e bibite gassate.
2021-05-19	M5S	CioffiAndrea	Nella striscia di Gaza la situazione legata alla pandemia è già drammatica. Ad aprile 2021 il 60 per cento degli israeliani risultano vaccinati, contro solo l'1 per cento dei palestinesi. I primi vaccini per gli abitanti dei territori palestinesi sono arrivati dal programma Covax, ovvero il meccanismo dell'Organizzazione mondiale della sanità (OMS) per rifornire i Paesi più poveri ed in via di sviluppo: si tratta di 70.000 dosi di fronte a una popolazione di oltre cinque milioni. Medici senza frontiere parla di una goccia in mezzo al mare; Save the children ha dichiarato che nell'ultima settimana a Gaza sono state distrutte o fortemente danneggiate 50 scuole. Che futuro si garantisce ai bambini se le scuole vengono distrutte? Nonostante l'evidente sproporzione di forze, le vittime di questa situazione sono entrambi i popoli che subiscono le conseguenze delle azioni di chi vuole la guerra. Chi la vuole non è mai il popolo, che la guerra la subisce, ma chi usa la guerra per mostrare i muscoli e conservare o prendere il potere. Da entrambi i lati la guerra è usata per biechi giochi di potere. Quattro elezioni parlamentari in due anni, da un lato, e nessuna elezione dal 2006, dall'altro, testimoniano, infatti, una situazione di stallo impressionante, che ha portato all'inasprimento delle posizioni e alla strumentale riesplosione delle tensioni. La guerra fa schifo!
2021-05-25	PD	VerducciFrancesco	Signor Presidente, il provvedimento che noi affrontiamo non riguarda solo i cittadini e le comunità di Montecopiolo e Sassofeltrio, né solo le popolazioni, la vita e il futuro del Montefeltro, che è uno dei territori più suggestivi e più ricco di storia dell'intera Italia. Entrambi i Comuni, nel dipanarsi dei secoli, hanno preso parte da protagonisti alle vicende che hanno avuto come fulcro Urbino "città-territorio" simbolo e propulsore del processo culturale e storico che prende il nome di Rinascimento. C'è un legame storico indissolubile tra Montecopiolo, Sassofeltrio, il Montefeltro e l'identità culturale e di comunità della Regione Marche, un legame rappresentato da un patrimonio culturale, architettonico, paesaggistico vivo e vitale, che è tutt'uno con le caratteristiche molteplici e plurali di una Regione, come le Marche. La decisione, colleghi, che questo Senato prenderà oggi va molto oltre la questione del distacco da una Regione per aggregarsi ad un'altra, come reca il titolo della legge, perché quel distacco non è asettico, né burocratico, ma contiene un'enormità di risvolti. Il nostro compito non è quello di ratificare, ma di valutare la validità del procedimento sulla base di quanto previsto dall'articolo 132 della nostra Costituzione. Noi siamo convinti - la nostra convinzione è rafforzata dai pareri dei costituzionalisti auditi durante l'indagine conoscitiva, che è seguita alla nostra richiesta di rinvio in Commissione di mesi fa - che il procedimento abbia validità quando le varie fasi che lo compongono e, cioè, il referendum, i pareri dei Consigli regionali interessati - quello della Regione Marche è negativo e bisogna tenerne conto perché rappresenta la voce di tutte le comunità limitrofi - e l'esame in Parlamento avvengono in un tempo ravvicinato in modo che il provvedimento, che si sostanzia di fasi autonome, sia però unico e consequenziale. Nel nostro caso tutto ciò non c'è più perché i referendum, peraltro passati con uno scarto ridottissimo e, in un caso, per soli nove voti, si sono svolti nel giugno del 2007, quattordici anni fa, in un'altra era, in un'altra epoca. Quattordici anni è un tempo enorme che, di fatto, inficia la validità di quel voto. In quattordici anni, infatti, non solo è cambiata di quasi il 40 per cento la composizione del corpo elettorale, ma soprattutto sono mutate profondamente le condizioni di fatto, il contesto sociale ed economico, che avevano determinato l'inizio della procedura per il distacco dei Comuni di Montecopiolo e Sassofeltrio dalla Regione Marche. Oggi non solo non c'è più una spinta dal basso al distacco, ma addirittura sono sorti in questi anni comitati civici per stoppare l' iter e nella primavera del 2019 in soli pochi giorni una petizione spontanea ha raccolto più di mille firme, di fatto la metà degli aventi diritto al voto nei due Comuni. Presidente, c'è un motivo se questo è avvenuto: sono venute meno le ragioni sociali del distacco. Nel corso degli anni la Regione Marche, infatti, ha dato, pur tra tante difficoltà, risposte a problematiche serissime, che non sono del solo Montefeltro, ma di tutte le aree interne - che conosco bene perché provengo da lì - e che riguardano il lavoro, la sanità, la scuola, i servizi essenziali, le infrastrutture sociali intorno a cui costruire un progetto per arginare crisi e spopolamento. Serve una strategia nazionale per sostenere e rilanciare le aree interne, i borghi appenninici e di questo dovremmo parlare per mettere al centro dell'agenda del nostro Governo questa progettualità. Montecopiolo e Sassofeltrio tra il 2015 e il 2016 sono entrati a far parte di zone economiche speciali della Regione Marche e di aree di crisi economiche regionali con sostegni occupazionali specifici di cui dobbiamo tenere conto perché riguardano la vita di centinaia di persone e delle loro famiglie. Sono entrati a far parte di un piano straordinario di valorizzazione con misure legate al turismo, alla protezione dell'ambiente, all'educazione e il distacco oggi non aiuterebbe quei Comuni, ma al contrario li metterebbe in difficoltà perché perderebbero requisiti raggiunti in questi anni di interlocuzione con la Regione Marche. Presidente, colleghi, a riprova di ciò, cito la lettera accorata che è arrivata ieri alla Presidenza del Senato e a tutti i senatori del sindaco di Montecopiolo. In quella lettera il sindaco di Montecopiolo scrive: «Prioritario per la sopravvivenza di questo Comune e del territorio è la tutela delle nostre imprese. Queste attività non dovranno subire alcun tipo di penalizzazione, in particolare economica. Dovranno essere garantiti fondi e finanziamenti già stanziati a tutela di mutui e investimenti in fase di realizzazione». La preoccupazione del sindaco di Montecopiolo è la nostra preoccupazione, perché il distacco avrebbe ripercussioni negative anche per i Comuni limitrofi, per tutta l'area del Montefeltro, per la rete scolastica regionale, per la rete sociosanitaria, per la gestione delle risorse idriche, per la filiera agricola e zootecnica, che è importantissima in questo territorio, che perderebbe le misure specifiche previste dal piano di sviluppo rurale della Regione Marche. Signor Presidente, lei sa che il pronunciamento contrario di una popolazione in un referendum sul distacco dei Comuni ha una validità di soli cinque anni. Noi sappiamo anche che, quando invece c'è un pronunciamento positivo (come in questo caso), la legge non indica un termine, ma è contro ogni logica e contro ogni buon senso pensare che l'esito referendario valga all'infinito. Il passare del tempo incide infatti sulla sua efficacia e quindi c'è una scadenza implicita che ragionevolmente molti costituzionalisti fanno coincidere con cinque anni, perché questa è la durata di una legislatura e di una consiliatura in un Comune o in una Regione ed è la durata dell'esito negativo di un referendum. Per questo abbiamo chiesto che, essendo passati ben più di cinque anni dal 2007 ed essendo profondamente mutate le condizioni sociali, venissero ripetuti i referendum, per garantire l'attualità e l'autenticità della volontà espressa dalle popolazioni. Per questo abbiamo presentato il nostro emendamento, affinché il distacco procedesse o venisse fermato sulla base di quello che avrebbero scelto i cittadini. Questo è l'unico modo per rispettare le popolazioni e per evitare che all'errore del troppo tempo passato si sommi l'errore di un atto del Parlamento che avviene quando le ragioni del distacco appaiono esaurite, con il rischio di uno smembramento fuori logica di un territorio già fragile, che rischia di incorrere in ulteriori difficoltà. È una responsabilità grande e mi appello a tutti i colleghi, in particolare a quelli che hanno a cuore i territori più marginali. Il nostro voto costituirà un precedente e non possiamo sbagliare. Il distacco così com'è, senza un nuovo referendum e senza un tavolo tra i territori interessati per avere una visione di insieme, è un errore e noi sbaglieremmo se facessimo i notai di un voto avvenuto quattordici anni fa. È nostro compito invece, ai sensi della Costituzione, fare l'interesse generale e valutare se quel voto abbia oggi un senso o non sia invece inattuale; e questo possono dirlo solamente i cittadini, con un nuovo referendum. Ma c'è già una risposta, Presidente, e sta nelle parole che ci ha inviato il sindaco di Montecopiolo in questa lettera, che cito: «Dopo due anni di costante impegno, superando enormi difficoltà, siamo riusciti ad ottenere il riconoscimento del finanziamento di numerosi progetti, che trovate elencati uno per uno. Questi progetti, questi finanziamenti devono esserci garantiti». Ecco, Presidente, per questo, essendo stati bocciati i nostri emendamenti, noi voteremo contro questo disegno di legge, perché è certamente nostro compito rispettare un voto che c'è stato, ma, essendo passato un tempo così enorme, è ancora di più e assolutamente nostro compito e nostro dovere rispettare e verificare il sentimento e la volontà maturati nel frattempo nelle popolazioni del Montefeltro.
2021-05-26	M5S	TavernaPaola	Infatti, quando giudica il caso Formigoni, cosa trova di onorabilità e disciplina nell'aver usato la sanità pubblica della Regione Lombardia come fondo cassa per viaggi da sogno e yacht di lusso per sé e i suoi amichetti?
2021-06-10	FdI	ZaffiniFrancesco	Signor Ministro, condivido le ultime parole che ha pronunciato: questo sarà il dramma rispetto al quale saremo costretti a interloquire nei prossimi mesi per tutte le patologie oncologiche e cardiologiche. L'aver sospeso i follow-up oncologici determinerà evidentemente un problema gigantesco, che non possiamo affrontare semplicemente rimettendo un po' di denaro. Ripeto: il danaro è condizione indispensabile, ma certamente non sufficiente. Servono provvedimenti di sistema. Faccio un banale esempio: sappiamo perfettamente che oggi è necessaria una riforma profonda delle scuole di specializzazione e serve poter utilizzare gli specializzandi per intervenire sulla sanità. Abbiamo agito con provvedimenti tampone, ma servono immediatamente provvedimenti di sistema. Non agire sul personale renderebbe inutili anche tutte le misure contenute nel PNRR e nel progetto di riforma della sanità territoriale, che so essere in corso presso il Ministero. In sostanza, Ministro, serve approcciare con un piglio diverso. Serve poter agire con provvedimenti di sistema, da subito. Sappiamo che tutto quello che è accaduto è accaduto perché abbiamo in parte sbagliato - dico "in gran parte" sbagliato - ma da qui in avanti non abbiamo più alcun alibi. Se il Covid è stato un alibi, una scusa, un motivo, oggi non ne abbiamo più. Oggi abbiamo un'enorme massa di prestazioni sanitarie arretrate, che si aggiunge a un problema cronico di disuguaglianza di somministrazione dei LEA tra Nord e Sud, che dobbiamo non affrontare, ma aggredire. Su tutto questo, Ministro, ci aspettiamo qualcosa di assolutamente diverso, ma soprattutto di rapido e immediato.
2021-06-10	FdI	ZaffiniFrancesco	Signor Ministro, oggi vorremmo occuparci della enorme massa di prestazioni che compongono un compendio di sanità sospesa o sanità negata, in alcuni casi drammaticamente negata. I numeri sono noti: da gennaio a settembre 2020 sarebbero state perse 52 milioni di visite specialistiche e diagnostiche; sarebbe stato rinviato il 99 per cento degli interventi di tumore alla mammella, il 99,5 per cento di quelli alla prostata, il 74,4 per cento per le operazioni del colon-retto; per non parlare dell'allarme sulle patologie psichiatriche. Rispetto a questi numeri potevamo fare meglio? Potevamo organizzare meglio tutta la vicenda dell'emergenza? Questo lo vedremo a posteriori. Oggi il tema è come facciamo a recuperare questa enorme massa di prestazioni. Nel provvedimento più recente, il secondo decreto-legge sostegni, il Governo rifinanzia in modo acritico - almeno sembrerebbe così - con la stessa mole di denaro del primo finanziamento avvenuto nel cosiddetto decreto-legge agosto, mezzo miliardo per il recupero di dette prestazioni; lo aggiunge addirittura citando quel provvedimento, senza però che di esso si sappia niente. Cosa è accaduto, signor Ministro, di quel mezzo miliardo che abbiamo stanziato nel decreto-legge agosto e che le Regioni hanno ricevuto con l'impegno di utilizzarlo entro il 31 dicembre? Senza avere contezza di come è stato usato quel denaro, semplicemente rifinanziare in modo acritico la stessa misura con gli stessi criteri non dà riscontro. Soprattutto, signor Ministro, vorremmo sapere quali sono i provvedimenti di sistema, perché le dimensioni di questa criticità, incrociandosi con i problemi storici, atavici del Sistema sanitario nazionale, che sono rimasti attuali - parlo delle liste d'attesa, dell'imbuto formativo, di tutti i problemi noti dell'invecchiamento della popolazione, della cronicizzazione di tante patologie determinano un cluster di indubbia complessità che deve essere affrontato con provvedimenti di sistema. Faccio un esempio su tutti: è inutile mettere danaro per le assunzioni, se i concorsi restano deserti, perché non ci sono professionisti. Pertanto, al di là del mettere danaro, che comunque è un'operazione assolutamente utile e opportuna, bisogna capire quali sono gli intendimenti per agire in modo reale su questo enorme problema. PRESIDENTE. Il ministro della salute, onorevole Speranza, ha facoltà di rispondere all'interrogazione testé illustrata, per tre minuti.
2021-06-10	LN	BergesioGiorgioMaria	Ricordo che in Europa nel 2019 le vendite di carne sintetica hanno sfiorato il miliardo di euro, con 208 milioni di pezzi venduti. Rispetto agli ultimi due anni precedenti il mercato è già cresciuto del 38 per cento. Questa tendenza è contro il made in Italy : non dimentichiamolo mai. Tutto questo vuole condizionare il Parlamento europeo, il Consiglio e la Commissione sull'assegnazione delle nuove risorse della PAC, mettendo dentro tutto quello che non è mai esistito nella tradizione contadina e nell'agricoltura del nostro Paese e che non fa parte della dieta mediterranea. Viene così naturale pensar male su ciò che sta dietro questo attacco. L'Unione europea, con la presidente Ursula von der Leyen, per come si sta comportando non è assolutamente una sostenitrice del made in Italy e anzi il suo credo è il nutri-score, che come abbiamo detto tutti prima - il Ministro non lo ha accennato, ma diciamolo chiaramente - premia la Coca-cola light rispetto all'olio extravergine di oliva. Ci sono poi, a livello mondiale, delle figure sponsorizzate da multinazionali, che fanno un po' da traino e da leader su questo aspetto. Sono le stesse multinazionali che fatturano decine di miliardi di euro con il cibo e l'ottanta per cento dei loro prodotti non raggiunge lo standard di alimento salutare. Lo ammettono i documenti interni di queste multinazionali e l'avete detto anche voi. Per ovvie considerazioni non cito i nomi di queste multinazionali, però è gravissimo. Pensate che, nel postare il video di latte a base di piselli, hanno avuto il coraggio di brindare, di dire «Salute!» e questo è assolutamente grave, non è ammissibile. Per non parlare, poi, dell'hamburger vegano, altro tema straordinario: 52 per cento di proteine di soia, 19 per cento di acqua e altre proteine di soia, oli vegetali, aceto, aromi. Ma questo è un hamburger, questo è il futuro? Per noi questo non è un hamburger e non è il futuro. La Commissione europea ha dato il via libera all'uso alimentare dei vermi, il tenebrio molitor; gli insetti fanno parte della strategia from farm to fork per la sostenibilità dell'alimentazione europea, con motivazione incomprensibile. La sostenibilità alimentare europea, da qui al 2030, dovrebbe aver dettato, sulla linea delle proteine, la valorizzazione degli insetti rispetto al resto, rispetto a quello che c'è già. Noi su questo siamo profondamente contrari. È necessario tutelare con determinazione le eccellenze alimentari italiane. Contraffazione, applicazione di misure protezionistiche, etichettatura ingannevole e fuorviante sono evidenze di un costante attacco all'agroalimentare italiano. È vero, è stato applicato, con il decreto pubblicato in Gazzetta Ufficiale il 7 dicembre 2020, cui ha partecipato anche il Ministro, il nutrinform battery, che attribuisce il punteggio in base alla presenza di grassi, zuccheri e sali, rapportandoli alla dose giornaliera. Ma noi, con il disegno di legge presentato dal Gruppo Lega, a prima firma della senatrice Cantù, AS 1660, vogliamo incentivare il raggiungimento di standard qualitativi elevati dei prodotti agroalimentari italiani, introducendo un sistema di rating per la certificazione di eccellenza, la riforma del sistema di prevenzione, la programmazione e il controllo vero della sanità pubblica. Siamo già un passo avanti, come possono confermare il Ministro e coloro i quali seguono la produzione agroalimentare italiana: dal punto di vista degli allevamenti intensivi, la zootecnia, siamo ad emissioni più basse rispetto a tutto il sistema europeo. Pertanto, sostenibilità, capacità di trasformare il benessere animale in attenzione particolare da parte dell'agricoltore e dell'allevatore, forza di volontà di andare incontro alle esigenze del consumatore finale, che - lo ricordo - è il datore di lavoro di tutta la filiera: non dimentichiamocelo mai, è fondamentale questo passaggio. Noi oggi vogliamo impegnare il Governo a una opportuna iniziativa, affinché venga accolta a livello europeo una posizione che coincida con la necessità di tutelare le denominazioni. Vogliamo che l'Esecutivo si attivi per la promozione del made in Italy, per il sostegno alle nostre aziende e alla filiera agroalimentare italiana, con ritorno, come si diceva in precedenza, alla prima parte della filiera. Occorre poi fare campagna promozionale, soprattutto nel nostro Paese. Noi, come Lega, abbiamo organizzato un importante weekend di raccolta firme per la difesa del made in Italy : centinaia di migliaia di firme raccolte attraverso uno slogan, «Mangia come parli».
2021-06-10	LN	CantuMariaCristina	Signor Presidente, mi si consenta di fare un breve excursus per contestualizzare la nostra posizione dedotta nella mozione congiunta con i colleghi di Forza Italia. L'Italia, quando sin dal 1997 decise di introdurre la hazard analysis and critical control points (HACCP), fece una scelta lungimirante, nella consapevolezza che dalla sicurezza alimentare deriva una sana popolazione. Ciò significa non solo longevità, ma minor spesa sanitaria. Altrettanto lungimirante fu quando nel 2003 si decise di portare a Parma l'Autorità europea per la sicurezza alimentare, nonostante qualche recente svarione sulle fonti proteiche alternative, cui pensiamo si dovrebbe porre qualche rimedio. Ebbene, questi antefatti debbono metterci nella condizione di tenere fede in continuità alla ratio che li aveva ispirati, andando oltre la necessità di semplificare, assicurando al consumatore che il suo diritto all'informazione sia precipuamente finalizzato al suo benessere, conseguente a una più consapevole educazione alimentare e alla cultura dei sani stili di vita. Convinti che la tutela della salute umana e quella animale sono binomio inscindibile, e i virus pandemici ne sono la controprova, dovendosi superare l'indifferenza degli sprechi - e ve ne sono in sanità come in agricoltura - coniugando controlli, prevenzione, appropriatezza ed economia circolare. Da qui la centralità dei controlli nell'intera filiera agroalimentare per porre l'alimentazione quale primo gradino della prevenzione, a cominciare dal fatto che i sani alimenti sono l'architrave di un efficiente sistema immunitario. È per questo che, con il disegno di legge n. 1660, abbiamo inteso alzare ulteriormente l'asticella, con l'obiettivo di far emergere le criticità del nutri-score, investendo in prevenzione, controlli proattivi, sanità pubblica veterinaria, formazione specialistica innovativa, lotta all'antimicrobico-resistenza e valorizzazione delle produzioni di eccellenza, certi che nella sicurezza alimentare siamo leader europei e, come tali, dobbiamo comportarci e agire.
2021-06-10	LN	RomeoMassimiliano	Signor Ministro, lei saprà bene che l'8 aprile di quest'anno l'Assemblea del Senato ha approvato a stragrande maggioranza, con la firma di tutti i Gruppi, una mozione con la quale si chiedeva di aggiornare i protocolli e le linee guida sulla presa in carico dei pazienti che soffrono di Covid-19, tenuto conto delle esperienze che i medici hanno messo in campo. Il 26 aprile lei ha emanato una circolare che sostanzialmente ripercorre con continuità la vecchia circolare del 30 novembre, quindi rispetto alla mozione non abbiamo intravisto nessuna novità, abbiamo al contrario riscontrato la continuità rispetto alla precedente e l'assenza di alcun coinvolgimento dell'Istituto superiore di sanità, di Aifa e di Agenas. Abbiamo rilevato che non si prevede la formazione di nessun tavolo di monitoraggio che cerchi di far tesoro di tutte le esperienze di tutti i medici per migliorare la cura nei confronti del Covid, che non vi è stato nessun confronto con questi medici che sono andati sul campo direttamente, fra i quali - per citare i più importanti e famosi - il dottor Cavanna, il dottor Mangiagalli, il dottor Remuzzi, che si sono recati proprio nelle case a visitare direttamente i pazienti.
2021-06-16	FdI	ZaffiniFrancesco	Signor Presidente, colleghi, do alcuni elementi. Il Governo Conte nel 2020 ha emanato 35 decreti e ha posto 10 volte la fiducia. Il Governo Draghi in poche settimane ha emanato 10 decreti e posto tre fiducie. Colleghi, fatte le dovute proporzioni, il Governo Draghi è peggiore del Governo Conte perché, con una maggioranza così enorme, porre la questione di fiducia è un fatto istituzionalmente inconcepibile e incomprensibile. Presidente, in più questa ennesima posizione fiducia nella prima tornata della valutazione parlamentare della conversione del decreto, e cioè alla Camera, innova anche una sorta di autoriforma delle istituzioni, che ci ha visto colpevolissimamente inclini ad annullare un ramo del Parlamento ragionando e approvando dei provvedimenti solo in una Camera e lasciando alla seconda la loro ratifica e il loro passaggio senza colpo ferire, perché bloccati o blindati dalla posizione della questione di fiducia. Con questo provvedimento abbiamo innovato ulteriormente e abbiamo pensato, pur avendo a disposizione un'ipertrofia di maggioranza, di apporre la questione fiducia sin dal primo passaggio istituzionale. E non lo facciamo su un provvedimento di normale portata, su una sorta di atto dovuto che deve ragionevolmente e velocemente integrare un vuoto normativo: lo facciamo sull'atto più importante che gli italiani aspettano da oltre un anno, cioè da oltre quindici mesi, che prevede come, quando e perché riaprire le attività, le libertà individuali e le libertà di impresa. Stiamo parlando del sogno di tutti gli italiani da ormai più di un anno. Presidente, questo tipo di atto noi lo vediamo trattare in siffatto modo e siamo spettatori pagati dell'attività del Governo che agisce in totale noncuranza del necessario confronto nei livelli istituzionali costituzionalmente preposti all'analisi e alla valutazione dei provvedimenti e alla loro deliberazione. Ovviamente il risultato di tutto ciò è un provvedimento ampiamente lacunoso, per nulla esaustivo e ampiamente apodittico. Continua la prassi delle decisioni assolutamente incomprensibili, che non trovano un logico riscontro e che la gente non capisce. Presidente, non parlo solo delle norme per le riaperture. Faccio un esempio per far capire ai colleghi: ieri nella Commissione sanità abbiamo svolto l'audizione di Asso Intrattenimento: un comparto assolutamente importante che attiene al mondo - per così dire - della notte, delle sale da ballo, delle discoteche, dei locali dove ci si intrattiene - vivaddio - in grande libertà. Siamo all'approssimarsi della stagione turistica e ricordo a tutti che un quarto del prodotto interno lordo (PIL) italiano fa riferimento al comparto allargato del turismo, tra diretto e indiretto: si tratta quindi di una parte importante del nostro PIL; il comparto dell'intrattenimento è all'interno della grande industria del turismo e sappiamo tutti quanto ha sofferto sotto i colpi dei provvedimenti del Governo che, latitante sul versante del contenimento sanitario della pandemia, si è trovato costretto a dover agire sul versante della limitazione delle libertà individuali e di impresa. Questo mondo oggi non capisce che cosa deve fare. Nel decreto-legge in esame non sono contenuti i chiarimenti necessari; i Comuni agiscono in totale libertà di giudizio e inevitabilmente i sindaci devono colmare le lacune dei provvedimenti del Governo che non parlano chiaro ed equiparano una discoteca o un locale da ballo con 50-60 dipendenti a un bar con due dipendenti o a un ristorante con tre o quattro dipendenti. Anche dopo quindici mesi, e quindi anche dopo aver avuto tutto il tempo necessario per pensare, ragionare, valutare, predisporre e confrontarsi con gli operatori sui provvedimenti necessari, noi oggi abbiamo una ripartenza a dir poco a singhiozzo, una non ripartenza. Oggi siamo di fronte all'ennesimo provvedimento non condiviso da gran parte degli operatori del nostro Paese. Inoltre, vista la presenza del collega Sileri, vorrei soffermarmi sulla parte sanitaria di questo momento storico che definiamo come ripartenza. Il ministro Speranza ha pensato bene di allontanarsi, perché evidentemente il provvedimento che attiene alla ripartenza non è roba sua; lascia il Ministero degnamente rappresentato dal collega Sileri e vorrei dire che non sentiamo la mancanza del ministro Speranza, se non a livello istituzionale. Venuto in Aula correttamente e giustamente per raccontarci il suo dolore per la perdita del compianto Guglielmo Epifani, poteva almeno avere l'accortezza di trattenersi per un caffè con noi, per trattare un provvedimento che l'Italia aspetta da oltre un anno. Comunque, tant'è. Il provvedimento ci desta preoccupazione ulteriore sul versante del tracciamento. Collega Sileri, noi abbiamo perso il tracciamento nel momento in cui la pandemia ci ha superato, quando i numeri hanno superato la realtà; ora che i numeri sono più bassi il tracciamento deve essere recuperato, perché vanno tracciate e sequenziate le varianti. Se, anche con i numeri attuali, non riusciamo a ripristinare il tracciamento, siamo fottuti e mi scuso con la Presidenza per aver usato un termine forte, ma immagino che serva... PRESIDENTE. Forse era meglio trovare un sinonimo. ZAFFINI (FdI). Mi scuso con la Presidenza. Faccia finta che non l'ho pronunciato. Faccio ammenda. Tuttavia, il tema rimane, collega Sileri. Anche con questi numeri pensiamo di non effettuare il tracciamento? Dirò di più. Noi pensiamo di agganciare il green pass, con tutti i dubbi espressi, anche autorevolmente, dal Garante, alla app Immuni, che è una app per definizione anonima, costruita per essere anonima. E noi vi attacchiamo un documento che, invece, per definizione deve essere personale, individuale; deve essere un certificato, che, incredibilmente, ci dà la possibilità - nella speranza di qualcuno, che io credo sia poco normale - di entrare al ristorante, di andare a teatro, di giocare una partita a calcetto. Siamo veramente a una fase di attività incomprensibile di questo Governo e del Ministero. Andate avanti da soli, continuate ad andare avanti da soli. E vorrei dire che i risultati sono sotto gli occhi di tutti.
2021-06-16	FdI	ZaffiniFrancesco	Signor Presidente, onorevoli colleghi, intervengo solo per segnalare che il Gruppo Fratelli d'Italia ha depositato un atto di indirizzo per sollevare l'attenzione sulla circostanza della vaccinazione ai minori. Tutto quello che sta accadendo in questo momento nel nostro Paese si sostanzia in un clima di incertezza, indefinitezza e non rassicurante informazione nei confronti dei genitori e di chi si deve sottoporre a vaccinazione: pensate solo alle evidenti perplessità che solleva il vaccino AstraZeneca. Di fronte a questo clima, pensare agli open day per la vaccinazione dei minori è una cosa evidentemente deprecabile. Il Gruppo Fratelli d'Italia ha depositato un atto di indirizzo, che speriamo possa essere condiviso dall'intera Assemblea, che sottopone la vicenda al comitato etico dell'Istituto superiore di sanità. Infatti, sulla dubbia eticità di una vaccinazione di massa dei minori per proteggere gli adulti, credo che, almeno a livello di dubbio siamo tutti d'accordo. Un secondo impegno è finalizzato a sospendere la vaccinazione ai minori almeno fino a quando la comunità scientifica non avrà raccolto le casistiche e le informazioni che consentiranno di sciogliere i grandi e piccoli nodi legati ai numerosi eventi avversi della campagna di vaccinazione. Questo è quanto, in questo momento, ci preme sottoporre alla vostra attenzione, colleghi, e a quella delle istituzioni con questo atto di indirizzo. Nei prossimi giorni speriamo di poterlo calendarizzare e sottoporre alla discussione dell'Assemblea. Auspichiamo che possa divenire un atto unitario, anche apportando modifiche - ci mancherebbe - ma non stravolgendolo nella sostanza, per sospendere questa vaccinazione di massa, che io reputo un vero azzardo sulla pelle dei nostri giovani e dei nostri ragazzi under 18.
2021-06-16	M5S	PisaniGiuseppe	Signor Presidente, signor Sottosegretario, colleghe senatrici e colleghi senatori, da qualche giorno milioni di italiani vivono in zona bianca e possono fruire dell'allentamento di molte delle restrizioni fino ad ora imposte dalla lotta al coronavirus. Ciò è merito sicuramente del comportamento di tutti gli italiani, ma è soprattutto la conseguenza dei provvedimenti adottati e l'effetto della linea rigorosa mantenuta dai Governi che hanno affrontato questa pandemia, che non sono mai corsi dietro ai ripetuti proclami di quanti hanno cercato, spesso irragionevolmente, di precorrere i tempi. Tempi che, invece, sono dettati dai risultati che si raggiungono gradualmente con le misure giuste, come evidenziato dal calo dei contagi, dalla riduzione dei ricoveri in terapia intensiva e dalla diminuzione dei decessi di queste ultime settimane. Le riaperture dovranno avvenire nel rispetto di obblighi che rimangono fermi (distanziamento fisico, indossare le mascherine, lavare frequentemente le mani), perché la lotta al virus non è ancora conclusa, e ce lo ricorda purtroppo quanto sta accadendo in Gran Bretagna, dove, per il rapido diffondersi della variante Delta, quella indiana, divenuta dominante nel Paese, il premier Johnson è stato costretto a differire il giorno tanto atteso delle riaperture. Uno studio pubblicato nei giorni scorsi su «The Lancet», una prestigiosa rivista scientifica medica, ha dimostrato che la variante Delta riduce moderatamente l'efficacia dei vaccini. In particolare, Biontech Pfizer fornisce una protezione contro tale variante del 79 per cento, rispetto al 92 per cento; Astrazeneca permette una protezione del 60 per cento rispetto al 73 per cento della variante inglese. Quindi la prosecuzione della campagna vaccinale risulta cruciale per la ripartenza. L'effetto delle vaccinazioni ha permesso di mettere in protezione una larga parte della popolazione sopra i settant'anni. Ciò ha fatto sì che da maggio la circolazione del virus si sia maggiormente diffusa nelle fasce di età più giovani. La sfida ora non è solo vaccinare queste persone più giovani, ma anche convincere quella parte di popolazione che, in ogni fascia di età, risulta ancora indecisa. In tale sfida risulta cruciale il ruolo del medico di medicina generale, primo attore delle cure primarie, che conosce i propri pazienti con i quali ha instaurato uno stretto rapporto fiduciario. L'alleanza medico di medicina generale e paziente si rivela decisiva come sempre. La medicina del prossimo futuro, quella disegnata dal Piano nazionale di ripresa e resilienza, passerà anche dalla implementazione della medicina del territorio e delle cure primarie. Un altro patto che si deve mantenere ben saldo è quello tra sanità pubblica e cittadini: la sanità pubblica offre gratuitamente la vaccinazione indicando gli obiettivi da raggiungere in modo che il cittadino possa decidere di accettare l'offerta vaccinale avendo chiari il beneficio da trarre e il rischio connesso, perché la decisione di sottoporsi al trattamento sanitario avviene dietro consenso informato e formato bene. A questo proposito, mi preme dire che una giusta e corretta informazione dovrebbe associarsi alla rinuncia del protagonismo, specie da parte di quanti non sono addetti ai lavori
2021-06-16	PD	ValenteValeria	Voglio pertanto ricordare, in particolare, la norma che disciplina l'istituto del green pass, introdotto dal provvedimento in esame e da poco approvato anche dal Parlamento europeo. È stato detto che questo documento servirà ad attestare l'effettuazione della vaccinazione anti-Covid; sarà fondamentale e consentirà l'uscita temporanea da alcune strutture residenziali e l'assistenza in sala d'attesa anche per gli accompagnatori dei pazienti affetti da Covid. Queste norme, oltre a giustificare la forma legislativa del decreto-legge, dimostrano un lavoro parlamentare efficace e rappresentano un passo in avanti considerevole nello sforzo che il nostro Paese, il Governo e il Parlamento hanno compiuto e stanno ancora compiendo per affrontare l'emergenza sanitaria. È una crisi terribile in cui tutti hanno perso qualcosa, a partire ovviamente da chi - purtroppo - ha perso le persone più care. Hanno perso tanto i ragazzi, i nostri adolescenti e i più piccoli in termini di occasioni preziose di condivisione, crescita e amicizia. C'è chi ha subito gravi perdite nelle proprie attività o addirittura il proprio lavoro. Tra questi, voglio ovviamente ricordare donne e giovani che - come sappiamo - stanno pagando il prezzo più alto della crisi. Per tutto questo, forte è stato l'impegno che abbiamo messo in campo nei mesi passati e soprattutto in alcuni momenti, anche per le difficoltà di una presenza fisica nell'attività parlamentare. Questo impegno dovrà continuare con altrettanta forza nei mesi che ci attendono, che speriamo saranno migliori dal punto di vista sanitario, ma che potranno essere più difficili per l'emergenza sociale ed economica che ci attende. Siamo entrati in questa pandemia con forti disuguaglianze tra livelli di inclusione, l'abbiamo attraversata con differenze tra chi è stato più garantito e chi meno e oggi ne usciamo con quei divari che purtroppo si sono allargati e approfonditi. È pertanto indispensabile - come ci ripete spesso il Presidente del Consiglio - lavorare per un'inclusione di tutte e tutti, al fine di creare le migliori condizioni per lo sviluppo del Paese. Sanità territoriale, scuola, lavoro e welfare : è questa la strategia per il futuro che non si limiti ai prossimi anni, ma progetti in maniera coraggiosa i prossimi decenni e ritenga che quei settori siano non più un costo, ma un investimento serio e imprescindibile, con l'obiettivo di superare divari e disuguaglianze esistenti. Vogliamo ricordare con forza che divari e disuguaglianze non solo sono cose ingiuste, ma rappresentano oggi un grave e pesante ostacolo alla crescita (sia essa di genere, di generazione, di territorio e di settori economici e sociali). Il nostro partito partecipa con convinzione a questo Governo e ne sostiene la sua agenda ambiziosa, anche collaborando con forze politiche eterogenee, perché sa quanto sia importante oggi per ripartire e restituire all'Italia la forza per costruire, anche su basi nuove, il proprio futuro. Ce lo chiedono gli italiani, le donne e i giovani che hanno sopportato tanti sacrifici che noi abbiamo il dovere di non sprecare. Il percorso avviato di ritorno alla normalità è la dimostrazione più chiara di quanto tutti noi teniamo alla difesa delle libertà individuali e collettive che soltanto una democrazia compiuta, anche nei passaggi più difficili, riesce a far convivere. Ed è ormai chiaro a tutti che, se nei mesi scorsi non avessimo rinunciato temporaneamente a una porzione delle nostre libertà individuali, avremmo messo tragicamente a repentaglio altri principi e diritti che la Costituzione tutela in egual modo e forza. Tenere insieme diritti di salute e libertà è stata dunque una scelta giusta, che ci ha consentito oggi di arrivare fin qui e di delineare con prudenza e ottimismo un graduale ritorno a una normalità tanto attesa. Mi sia consentita un'ultima battuta. Speriamo e lavoriamo affinché si tratti di una normalità non uguale, ma migliore rispetto a quella di prima, perché dovrà sforzarsi di superare limiti e storture vecchie e nuove, provando a evitare (anche con un grande investimento non temporaneo, ma deciso e duraturo nella scienza, nella ricerca e nella cooperazione internazionale) che le storture che abbiamo visto e che la pandemia ci ha consegnato non si ripetano. Preannuncio che, con questi auspici, il PD voterà convintamente a favore del provvedimento in esame.
2021-06-17	PD	CominciniEugenio	Signor Presidente, con il Fondo complementare al Piano nazionale di ripresa e resilienza vengono stanziate risorse importanti, che pongono le basi per una riorganizzazione del Servizio sanitario nazionale che avrà, come capisaldi, la sicurezza degli edifici ospedalieri; le reti transnazionali di eccellenza, per mettere in comune competenze sia pubbliche che private e per offrire un servizio di assistenza di alta qualità; l'approccio one health, e cioè un nuovo assetto di prevenzione collettiva di sanità pubblica, che, con attenzione ai cambiamenti climatici e ambientali, vuole consentire una migliore promozione della salute e del benessere; gli hub antipandemia, con più ricerca e specializzazione dello studio per il contrasto alle emergenze sanitarie. Il cosiddetto fondone in esame destina, infatti al Ministero della salute 2 miliardi e 387,41 milioni di euro, che si aggiungono agli 8,6 del PNRR. In questa discussione merita di essere sottolineata la necessità di tornare a sostenere la sanità territoriale. Per il Partito Democratico prossimità è la parola chiave per affrontare le nuove sfide che abbiamo di fronte. Vale anche in relazione a una sanità che sia capace di essere sempre più vicina ai cittadini. Negli ultimi vent'anni, stando ai dati di Eurostat e di OCSE, sono stati ridotti di circa il 30 per cento i posti letti complessivamente disponibili negli ospedali, perché, nel corso degli anni, abbiamo dato vita a una sorta di riorganizzazione incentrata su quella che è stata chiamata la de-ospedalizzazione. Ciò che la pandemia ha messo in luce è che, a fronte di una robusta riorganizzazione ospedaliera, è mancata un'attenta riorganizzazione dell'offerta sanitaria in una visione integrata, complementare e unitaria dell'assistenza: dal medico di famiglia all'ospedale di alta tecnologia. Il punto deve essere il rafforzamento della rete territoriale delle aziende sanitarie. Le direzioni di marcia sono due: le case di comunità e l'assistenza domiciliare. Le case di comunità, però, non possono essere solo una ridenominazione delle case della salute, che a loro volta altro non sono se non la riedizione dei poliambulatori dell'INAM di parecchi decenni orsono. Si è voluto usare l'espressione «di comunità» perché è un'idea di servizio pubblico, pur con una nuova forma di gestione sociale. Le case di comunità possono e devono essere - anche come chiedono la Caritas e altre agenzie del terzo settore - strumenti per una rifondazione del sistema di welfare. L'assistenza domiciliare si rivolgerà, invece, in particolare ai pazienti di età superiore ai sessantacinque anni, con una o più patologie croniche e/o non autosufficienti, con l'obiettivo di aumentare il volume delle prestazioni rese in assistenza domiciliare, fino a prendere in carico, entro la metà del 2026, il 10 per cento della popolazione di età superiore ai sessantacinque anni. Questi ambiziosi progetti, Presidente, devono essere accompagnati da un riassetto del sistema ospedaliero, pensato in sinergia con quanto si deve per il territorio, e soprattutto in grado di ridisegnare complessivamente la rete nosocomiale italiana nelle sue caratteristiche e finalità e, ovviamente, proprio in virtù di quanto la pandemia ci ha insegnato, da una riorganizzazione di competenze, ruoli e funzioni tra lo Stato e le Regioni; e ciò al fine di rendere il nostro Servizio sanitario nazionale non già più efficiente da un punto di vista economico, ma più capace di rispondere in maniera adeguata alle nuove sfide sanitarie ed emergenziali che - questo lo abbiamo capito - il futuro potrà ancora riservarci.
2021-06-23	FdI	FazzolariGiovanbattista	Intervengo sempre sui numeri, signor Presidente Draghi: se mi ascolta, è importante. Continuiamo infatti ad avere un Governo che smentisce i numeri ufficiali dell'Organizzazione mondiale della sanità, degli esperti di Oxford e della comunità scientifica. L'Italia ha un tasso di mortalità tra i più alti nell'Unione europea ed è in linea con quello del Brasile. Il tasso di mortalità da Covid in Italia è dello 0,21 per cento. In Brasile, che si trova nell'emisfero Sud, in cui adesso è inverno, questo tasso è dello 0,23 per cento. Ne abbiamo già parlato e so che ha detto che i suoi esperti sostengono che questi numeri non sono esatti, ma sono quelli dell'Organizzazione mondiale della sanità e di Oxford. Se il Governo ha dei numeri diversi, perché non li fornisce? Non possiamo accettare che il Governo dica che non è così, ma i numeri non vengono dati.
2021-06-23	FdI	ZaffiniFrancesco	Il quadro, signor Presidente, è un po' diverso da quello che probabilmente le viene relazionato. Noi abbiamo una squadra di governo della pandemia che, rispetto a quello che è accaduto dai primi mesi del 2020, ha collezionato una serie di dati negativi e record negativi, un palmarès di difetti che avrebbe suggerito ben altra prudenza nei giudizi. In particolare, fin dal primo momento, nella non disponibilità dei vaccini, l'OMS raccomandava tre azioni, che sono rimaste alla storia: la necessità di testare la presenza del virus nella popolazione (il testing ); la necessità di tracciare i positivi in modo da isolare i focolai; la necessità di trattare il virus con adeguate terapie, prime fra tutte quelle domiciliari. Ebbene, signor Presidente, rispetto a tali macrocolonne per affrontare la pandemia, la nostra Nazione ha fallito miseramente su tutte e tre. Innanzitutto, i tamponi ancora oggi non li stiamo facendo e questo lo stiamo gridando da tanto tempo in quest'Aula. Ieri, in sede di audizione in 12ᵃ Commissione, il professor Rezza si è svegliato come Biancaneve dopo un lungo letargo e ha detto che l'errore nella primavera del 2020 è stato quello di non aver effettuato i tamponi; e poi ci siamo trovati nella seconda ondata. Quindi, la parte che riguardava la ricerca del virus nei non sintomatici è ancora oggi fallita e non la stiamo facendo. Signor Presidente, le assicuro che non la stiamo facendo, in modo assolutamente colpevole: se non andiamo a cercare i non sintomatici e non sequenziamo le famose varianti, ci ritroveremo nella stessa difficoltà che abbiamo dovuto sopportare nei mesi scorsi. Anche questo l'hanno detto con grande solarità il professor Rezza e il professor Brusaferro ieri in audizione presso la 12ᵃ Commissione, affermando testualmente: è inutile che ce lo neghiamo, l'Italia non sequenzia. Allora chiedo a lei, signor Presidente: chi deve sequenziare in questo nostro Paese? Chi deve venire a fare il sequenziamento dei nostri positivi e dei nostri ipotetici focolai di varianti? È questo il vero grande pericolo rispetto alla vaccinazione di massa che stiamo facendo. L'altro grande fallimento della sua squadra - perché la squadra di questo Governo è la stessa del precedente - è il tracciamento. Ci è stato raccontato che, a causa dei grandi numeri che hanno superato ampiamente le dimensioni previste del fenomeno, il tracciamento si è perso. Se si è perso il tracciamento con i grandi numeri, oggi che i numeri sono assolutamente inferiori riprendiamo quel tracciamento o pretendiamo di rifare il tracciamento con la app di Conte e di Arcuri? Lo dico al collega che è intervenuto poco fa: abbiamo visto tranquillamente quello che è accaduto. Rifacciamo un altro strumento di tracciamento? E soprattutto, aumentiamo le strutture di farmaco-vigilanza e di vaccino-vigilanza per avere contezza e analisi precise degli eventi avversi? Gli eventi avversi ci sono e vanno valutati, tracciati e affrontati. Il terzo problema è quello che ha perfettamente illustrato il collega Bagnai nel suo intervento, ossia quello del trattamento. Il vaccino, infatti, non è il trattamento della pandemia ma la profilassi e fino a prova contraria sarà una profilassi efficace. Tuttavia ancora non si conosce il trattamento, né le terapie domiciliari, cioè quello che devono fare i medici di medicina generale e la sanità del territorio, perché non ci sono protocolli diffusi dal Ministero e condivisi nella comunità scientifica. Pertanto, signor Presidente del Consiglio, la sua squadra non le consente - mi perdoni, con tutta la solidarietà del caso - di essere ottimista. Le faccio un ulteriore esempio: la sua squadra le dice che bisogna vaccinare i minori, perché bisogna raggiungere quella famigerata, ipotetica, immunità di gregge. Ormai la comunità scientifica ci dice unanimemente - se vuole le fornisco i dati, ma li chieda al qui presente collega Sileri, che ne è assolutamente al corrente - che il vaccino a RNA messaggero non copre dalla possibilità di infettare. Quindi noi ci accingiamo a vaccinare i minori, che non hanno necessità di essere coperti (perché i minori non ne hanno necessità), con un vaccino del quale non conosciamo gli effetti tra dieci, quindici o vent'anni; in più non hanno necessità di essere vaccinati, perché il vaccino Pfizer, quello individuato, non copre circa la possibilità di trasmettere l'infezione. Pertanto facciamo un danno probabile e una inutile cura certa. Inoltre, signor Presidente del Consiglio, dal punto di vista etico io un problema me lo farei, perché vaccinare i minori per proteggere gli adulti è un qualcosa che non si è mai visto, né fatto, quindi quantomeno una risposta etica a questo quesito è dovuta. Proseguendo il mio intervento, signor Presidente del Consiglio, vorrei raccomandare due azioni. Lei ha parlato di numerosi rischi, di grandi problemi che affliggono la nostra Nazione, primo fra tutti quello economico, ci mancherebbe; però abbiamo a disposizione gli ultimi dati sulla denatalità, il vero grande dramma che il suo Governo deve affrontare se vuole veramente metter mano ai grandi rischi dell'Italia. Il numero medio di figli delle donne di cittadinanza italiana è il più basso di sempre ed è pari a 1,18; l'età media in cui si diventa madri in Italia è 31,3 anni, sono tre anni in più rispetto al 1995; la percentuale di nati da genitori coniugati è del 33,4 per cento, era al 38,1 per cento nel 1995. Il calo della popolazione residente in Italia nel 2020 è stato dello 0,6 per cento; si registrano quasi 16.000 nascite in meno rispetto al 2019, con un calo del 3,8 per cento; l'aumento dei decessi (e non solo per il Covid) è del 17,6 per cento. Signor Presidente del Consiglio, noi siamo di fronte ad un baratro demografico che non può esser colmato dall'immigrazione, anche se nei primi sei mesi del 2021 abbiamo avuto quasi 20.000 immigrati clandestini e arriveremo a fine anno con 40.000 immigrati clandestini in più: sono triplicati rispetto al 2020 e decuplicati rispetto al 2019. Signor Presidente del Consiglio, lei ha vicino il suo Ministro dell'interno, ci sa dire in sede di replica perché in due anni il numero dei migranti clandestini in Italia è decuplicato?
2021-06-23	LN	BagnaiAlberto	Tutto ciò non ha nulla a che vedere con i pur utili fondi che il PNRR destina al tema della sanità territoriale, tant'è che, anche in assenza di questi fondi, alcuni medici di medicina generale si sono organizzati e reagiscono salvando vite, nel rispetto del giuramento di Ippocrate e nel pieno e legittimo esercizio di un'altra libertà: quella di cura.
2021-06-23	PD	AlfieriAlessandro	Biden ha rilanciato la via del multilateralismo rispetto all'atteggiamento di Trump, che sarebbe sbagliato definire isolazionista, in quanto era un approccio basato sui rapporti di forza e di tipo one to one. Biden ha detto in maniera molto chiara che gli avversari rimangono quelli di prima, ma che intende costruire le proposte e gli approcci con gli alleati storici. Pertanto, rilanciando il metodo multilaterale, lo fa all'interno dell'Organizzazione mondiale della sanità. È bene che le proposte italiane abbiano attecchito e che si vada verso una collaborazione sempre più strutturata e un'attenzione ai Paesi in via di sviluppo, perché questa rimane una delle più formidabili armi diplomatiche per non lasciare campo libero al tentativo di costruire un nuovo ordine internazionale da parte della Cina. Il progetto della Belt and road initiative è legittimo, basta saperlo e comprenderlo. È corretto che la Cina faccia la sua parte. È corretto che Stati Uniti ed Europa reagiscano insieme, con una proposta altrettanto importante e personalmente ritengo che ci si debba concentrare nel dare contenuto alla proposta del Build back better world. Dobbiamo essere capaci, però, di non fare la fotocopia del progetto cinese, dobbiamo invece costruire un progetto complessivo di infrastrutture con le nostre caratteristiche, tipiche dei modelli delle democrazie liberali, spingendo sull'attenzione e sulla tutela dei diritti umani, sul rispetto dell'ambiente e sulla responsabilità sociale delle imprese, altrimenti non si capisce quale sia la differenza. Dobbiamo dimostrare di essere diversi rispetto all'approccio cinese. Il fatto di avere accanto gli Stati Uniti è una buona notizia: con la nostra autonomia, in maniera leale, facendo le nostre battaglie, questo può essere rafforzato e può essere sostenuto, perché si è ritrovata una collaborazione positiva anche grazie al lavoro che avevamo fatto con il precedente Governo e rafforzato da lei e dalla sua credibilità, Presidente. In questa collaborazione fra Germania, Francia e Italia, Turchia, Sahel e Libia, si tengono insieme i rapporti con la Turchia, per i quali noi accettiamo - penso che sia stato questo anche il senso del suo incontro con la presidente Merkel l'altro giorno - di sostenere un investimento importante da parte dell'Unione europea sulla rotta balcanica, con la richiesta di attenzione sulla messa in sicurezza del Sahel, che rischia di diventare la palestra dei fondamentalisti islamici. Da lì passa il traffico d'armi e passa soprattutto il traffico di esseri umani. Quanto alla stabilizzazione della Libia, noi siamo stati i primi ad andare. Lei, Presidente, ha incontrato il suo omologo libico; bisogna muoversi con grande attenzione, con la collaborazione dei Paesi europei. Sull'immigrazione, ha fatto bene a sottolineare che l'ha rimessa al centro dell'agenda politica; è positivo il superamento del Regolamento di Dublino, è positivo il rafforzamento dei corridoi umanitari e dei rimpatri volontari assistiti: noi siamo quelli che li utilizziamo di meno a livello europeo, quindi chiedere maggiori risorse all'Europa per questo modello penso che sia un passo in avanti certamente utile, così come fare accordi di riammissione a livello europeo, perché siamo più forti e più credibili. Il punto dolente è certamente quello dei ricollocamenti. Non si va verso la strada dei meccanismi automatici. Penso che a questo proposito dobbiamo dire una cosa molto chiara, Presidente: va riaffermato il vincolo solidaristico, vanno ritrovate le ragioni dello stare insieme, di affrontare insieme le grandi sfide internazionali che non siamo più in grado di affrontare, come Stati, da soli.
2021-06-23	PD	BoldriniPaola	Devo dire che il viaggio di cui eri la Presidente ha parlato è iniziato un anno e mezzo fa ormai. È iniziato da quando si è deciso di condividere con tutti gli Stati membri i passaggi per contrastare l'epidemia, compreso l'acquisto dei vaccini insieme a tutta l'Europa. A partire quindi dai vaccini, è stato intrapreso un percorso per cercare di contrastare l'epidemia, quasi un preludio per una sanità che sia di respiro europeo. È quello che è avvenuto anche nel corso del Global health summit che si è svolto a Roma a maggio. Credo perciò che l'Italia stia dando davvero un segnale importante anche sul tema della sanità, fino ad arrivare al green pass, il raggiungimento di un altro importante traguardo per avere un'interoperabilità fra tutti gli Stati membri. Sono passaggi importanti che noi dobbiamo evidenziare. Pensiamo anche al Covax, uno sguardo importante verso tutti i Paesi che non possono permettersi i vaccini. L'Europa, tutta insieme, ha deciso di acquistare dosi e l'Italia sta facendo anche qui la sua parte. Serve derogare però, Presidente, al regime dell'Accordo Trips per incrementare le capacità di produzione e fabbricazione dei vaccini nei Paesi in via di sviluppo. Presidente, ieri, per la prima volta, è accaduta un'altra cosa importantissima; abbiamo condiviso un debito comune in tutta Europa. È un passaggio importante. Ecco perché siamo indissolubilmente tutti legati. Veniamo però al tema del Piano nazionale di ripresa e resilienza (PNRR), sottoscritto ieri. Un tema importantissimo, come hanno detto altri colleghi. Mi riferisco però soprattutto alla missione 6, una sfida importante. Giustamente lei ha detto che dobbiamo essere all'altezza e dimostrare all'Europa, che ci meritiamo la tanta fiducia che ci ha dato. Certo che ce la dobbiamo meritare e allora è bene strutturare l'economia, così come è stato fatto, ma questo stesso proposito deve essere anche mantenuto per la sanità. Si tratta infatti, Presidente, di un tema fondamentale. La boccata di ossigeno del Piano apre infatti una stagione di investimenti mai avuti e mai visti in sanità, sui quali noi, come Parlamento, saremo vigili per vedere effettivamente il loro utilizzo. Come ha detto anche lei, controlliamo tutto ciò che avverrà. Benissimo, dobbiamo però già adesso pensare di trovare risorse per evitare di essere sempre in emergenza perché dobbiamo ovviamente trovare e stabilizzare il personale sanitario che noi abbiamo previsto nel PNRR e che al 2026 abbiamo bisogno di mantenere in essere; pensare già a superare i tetti di spesa, che sono stati una tenaglia importantissima, che ha smembrato tutti i nostri servizi e il Sistema sanitario nazionale, credendo già nelle prossime assunzioni, oltre ad una buona programmazione delle figure professionali di cui noi avremo bisogno e che saranno necessarie per non trovarci impreparati. Come infatti ha detto, ci siamo trovati impreparati ad affrontare la pandemia, ma ciò non deve più accadere. Credo che questo momento ci debba essere utile per credere e riuscire a superare questi momenti che ci hanno trovati impreparati. Anche questa è una sfida. L'economia si è vista purtroppo come una statua di sale, venuta meno per la mancanza di un sistema sanitario che ci permettesse di proteggere la salute dei cittadini. Signor Presidente, le diamo nuovamente fiducia per l'importantissimo Consiglio europeo di domani che sta portando avanti, con tutti gli impegni che le abbiamo fatto sottoscrivere. Ancora una volta credo che l'Italia si meriti la fiducia, già accordata ieri.
2021-06-23	PD	StefanoDario	Signor Presidente, colleghi e colleghe, signor Presidente del Consiglio, sono tempi decisamente nuovi quelli che ci troviamo a vivere e, soprattutto, quelli che siamo chiamati a costruire. Tempi che ci portano, con una sensibilità altrettanto rinnovata, a misurarci con un diverso approccio sui temi, sugli impegni, su prospettive e priorità. Questo mese di giugno, in particolar modo per il nostro Paese, è un mese significativo, che ci riempie di orgoglio, come ha sottolineato lei, presidente Draghi, anche in queste ore. Se, da una parte, giorno dopo giorno, siamo confortati dai dati di monitoraggio della pandemia, che finalmente restituiscono una curva dei contagi che si assottiglia, grazie soprattutto alla sempre più corposa diga dei vaccini, dall'altra parte, sotto il profilo internazionale sono molti i segnali di un vero e proprio risveglio del multilateralismo: con il ritorno della guida democratica alla Casa Bianca, America is back, ma, allo stesso tempo, anche con l'Europa che torna ad interpretare un significativo protagonismo interno ed esterno. In questo senso, i temi sul tappeto del prossimo Consiglio europeo sono da considerare come un forte incentivo a continuare a rafforzare il percorso politico dell'Unione. Non c'è dubbio alcuno che la pandemia da Covid-19 abbia rivelato la fragilità dell'euroscetticismo, portando alla luce del sole, sì le debolezze, ma, nel contempo, il senso di comune destino che ci appartiene, come Europa e come europei. Come lei ha detto, oggi fa piacere scoprirci finalmente tutti europei. Ecco che, allora, la questione della vaccinazione diventa elemento centrale, non solo nella strategia di contrasto al Covid-19, ma diventa espressione dell'indirizzo politico che l'Unione intende perseguire e declinare; indirizzo che leggiamo bene nell'impegno per lo sviluppo e la produzione di un accesso equo ed universale ai vaccini anti-Covid-19, non solo in Europa, ma anche nei Paesi del Sud del mondo, quelli più deboli. Il comune destino, che pone non solo l'Europa, ma l'intera umanità di fronte al Covid-19, deve esplicitare, in modo ancora più evidente, quel vincolo di solidarietà umana che la pandemia ha decisamente contribuito a ridestare, quella solidarietà che ha avuto opportunamente modo di declinarsi nell'Unione europea, anche sotto gli aspetti generazionali ed economici, attraverso il Next generation EU ed il nostro PNRR in particolare. Signor Presidente del Consiglio, in questo senso la promozione a pieni voti da parte della Commissione europea del Piano italiano, che riconosce al nostro Paese di aver affrontato le raccomandazioni specifiche ed il rispetto degli obiettivi su transizione climatica e digitale, è un grande successo e un grande inizio per il nostro Paese e di questo dobbiamo giustamente restare orgogliosi. Mi permetta quindi di rinnovare in quest'Aula la mia soddisfazione per il lavoro che il Governo ha svolto in questi mesi e al quale il Parlamento tutto ha sinceramente voluto contribuire in termini di osservazioni e proposte, perché abbiamo letto tutti in maniera molto chiara l'importanza e il valore dello strumento messo a disposizione dall'Unione europea. Una svolta epocale, alla quale l'Italia ha molto lavorato. Per questo, signor Presidente del Consiglio, condivido pienamente anche il portato del suo intervento dello scorso lunedì, riguardo alla necessità di impegnare i prossimi anni nel totale assorbimento del divario di genere e generazionale che grava in tutto il nostro Paese. Allo stesso modo, condivido pienamente la sua indicazione di riconoscere allo strumento del PNRR la funzione di prima leva per ripristinare una sana equità nel nostro Paese, perché il divario di opportunità, garanzie e diritti esistente tra i diversi territori rende l'Italia meno competitiva e meno pronta ai processi di nuovo sviluppo che il Piano stesso prevede e ci indica, una disomogeneità di diritti che purtroppo, nella maggior parte dei casi, trova - ahimè - una definizione geografica ben precisa, dal momento che nel Mezzogiorno, non solo insiste con maggiore incidenza, ma si va purtroppo a sommare ad ulteriori squilibri, sperequazioni e ritardi atavici che la pandemia ha reso ancora più drammatici. Ne è prova il processo di Build back better, di cui il PNRR è espressione e che per diversi aspetti non può essere esteso al Mezzogiorno, dal momento che non si può ricostruire quello che è sempre mancato. Tale situazione, di fatto, rende ancora più stringente l'impegno a introdurre servizi e infrastrutture e a riconoscere diritti universali che non sono ancora oggi presenti e sono effettivamente poco accessibili per i cittadini del Sud. Da questo punto di vista, signor Presidente, la riuscita o meno del PNRR non avrà alibi, non necessiterà di particolari commissioni e di valutazioni ex post, dal momento che sarà plasticamente giudicata da come saremmo stati in grado di migliorare la vita di ogni singolo cittadino, soprattutto nei territori più fragili e per i cittadini del futuro. Ancora, riprendendo i temi dell'agenda del prossimo Consiglio europeo, riguardo alla questione migratoria occorre che l'Unione continui nella sua lotta contro il vecchio fantasma dell'individualismo, che spesso si è mascherato con un insopportabile sovranismo nazionalista, e ricerchi una soluzione politica, non solo riguardo alla condivisione nella gestione degli arrivi, ma anche alla ricerca di uno strumento capace di instaurare in maniera stabile tavoli autorevoli con gli Stati attori dei movimenti migratori, un impegno che richiede un'attività che coinvolga innanzitutto i nostri partner europei, perché è profondamente sbagliato e insostenibile un approccio per così dire cherry-picking della partecipazione all'Unione europea. Ci sono oneri e onori che devono essere contemperati e questo va reso chiaro a tutti, anche a chi come la Turchia continua a fare orecchie da mercante sui diritti umani. Anzi, da questo punto di vista aggiungo che il primo elemento su cui intervenire, presidente Draghi, senza sconti, è far riconoscere come superato il Regolamento di Dublino: questo è imprescindibile, altrimenti l'ottimo lavoro fatto dal ministro Lamorgese rischia di non essere sufficiente. Riguardo alla Libia è certo importante e fondamentale il ruolo politico e diplomatico che l'Italia ha recuperato a favore del processo di stabilizzazione per poterlo rimettere in piedi il prima possibile, ma occorre rilanciare un sistema di scambio economico fondamentale per contribuire a normalizzare un territorio dilaniato dal conflitto e dalla presenza di milizie estere che condizionano fortemente la vita di quel Paese. È tuttavia ormai incombente e sempre più pressante anche l'impegno per l'Unione a mettere mano a un nuovo assetto istituzionale che superi gli attuali metodi che rallentano l'efficacia dell'azione di Commissione e Parlamento e che trovano giusta sede e occasione di approccio proprio nel prossimo appuntamento della Conferenza sul futuro dell'Europa, che dobbiamo rendere pragmatica e produttiva. Questo assetto, io credo, dovrà comprendere anche gli aspetti legati al bilancio, con la previsione di risorse proprie e di un'unione fiscale, come pure un diverso approccio rispetto alle regole del Patto di stabilità, per accompagnare al meglio i Paesi europei verso l'orizzonte di una ripresa stabile e duratura. Una ripresa che non possiamo limitarci ad ancorare alla conversione al green e al digitale, ma che ci chiama a un necessario ulteriore momento di riflessione sulla debolezza strutturale europea sul fronte della ricerca, della sanità e dell'approvvigionamento dei beni e delle materie prime, che la pandemia ha messo in evidenza. Per dare un senso compiuto a questa primavera europea dobbiamo cominciare a costruire anche una nuova strategia industriale di respiro europeo. Siamo infatti alla vigilia di un processo di ripensamento delle politiche della globalizzazione e il recente vertice del G7 in Cornovaglia è espressione anche di una nuova definizione, di un nuovo assetto dei rapporti internazionali, che porteranno ad un maggiore protagonismo dell'Unione europea e degli Stati Uniti d'America, sia sul fronte interno, sia nei rapporti con i Paesi terzi. Concludo, signor Presidente. Una delle tante lezioni che la pandemia ci ha dato è che non possiamo più permetterci di dipendere dai Paesi terzi, Cina in primis, per la fornitura di materie di qualsiasi genere.
2021-07-08	M5S	PatuanelliStefano	A tal riguardo informo che abbiamo prontamente contattato gli Uffici di sanità marittima aerea e di frontiera (USMAF) di Ravenna, i quali ci hanno riferito che la nave MV Sumatra è al momento all'ormeggio in rada presso il porto di Ravenna. Gli uffici sanitari sono in stretto contatto con il responsabile antifrode della dogana per un aggiornamento continuo. La situazione allo stato pare sotto controllo e non c'è ovviamente l'autorizzazione allo sbarco.
2021-07-14	PD	CirinnaMonica	«Mi chiamo Porpora Marcasciano, sono presidente del Movimento italiano dell'identità trans (MIT), attivista militante del Movimento LGBT+ dagli anni Settanta. La mia voce è la stessa di 400.000 persone trans (la stima è dell'Istituto superiore di sanità, ferma al 2019) e ora più che mai vi chiedo di non bloccare il disegno di legge Zan: esso arginerebbe soprusi e violenze che quotidianamente siamo costretti a subire. Prima di pronunciarvi, vi chiedo di comprendere, o quantomeno di approfondire, il significato che ha per noi la frase "identità di genere". Nessuno ci ha convocato, nessuno ci ha ascoltato; la nostra esperienza e i nostri vissuti non vi sono arrivati. Lo avremmo gradito, perché state legiferando sulle nostre vite. Pensate che l'Italia, secondo le statistiche più recenti, è al primo posto in Europa per numero di vittime di transfobia. I trans italiani chiedono ai parlamentari di adeguarsi ai tempi e guardarsi intorno, soprattutto ai Paesi cosiddetti avanzati e civili, le democrazie di cui tanto ci sciacquiamo la bocca. Dare a noi non significa togliere ad altri, significa dare a noi e a tutte e tutti una società più bella e più giusta».
2021-07-20	FI	AimiEnrico	Mi viene immediatamente in mente quello che è avvenuto negli ultimi giorni: come sapete, noi siamo impegnati in una raccolta di firme per il referendum sulla giustizia, un referendum molto importante; abbiamo questioni delicate in campo. Quando siamo lungo il marciapiede - ciascuno di noi continua a essere militante di un partito politico - ci si trova inevitabilmente a doversi confrontare con coloro che incontriamo, che firmano e che non necessariamente vengono da un mondo politico che ha messo al centro il garantismo; vengono anche da sinistra e vogliono vedere e sperare che qualcosa cambi, che ci sia un progetto riformatore, non solo nella giustizia, ma - ad esempio - nella pubblica amministrazione, e che ci sia una semplificazione di questo sistema estremamente farraginoso. In queste discussioni, dopo la domanda di rito «Che cosa si dice a Roma» - è una di quelle domande aperte alle quali è difficile dare una risposta, ma immagino che a ciascuno di voi sul territorio accada ed è forse una delle più insidiose - la prima cosa che ci viene chiesta è come mai stiamo discutendo del disegno di legge Zan. Dov'è la situazione di disperazione e difficoltà che vivono certe categorie? A questa domanda è veramente difficile riuscire a dare una risposta, ma ci proverò. Questo è un provvedimento che, indipendentemente da come lo vogliamo declinare, è divisivo e divide anche le parti di questa maggioranza. È una maggioranza nata nella necessità di fare qualcosa per l'Italia. Questo è un Governo più che di solidarietà nazionale, di necessità nazionale, e deve affrontare due temi primari. Il primo è quello della sconfitta del Covid-19, attraverso i vaccini e tutto quello che è necessario; certo, il vaccino è importante, ma - come sentivo prima in un intervento appassionato e molto giusto - bisogna mettere al centro le cure. Noi dovremmo mettere al centro della nostra battaglia e del nostro impegno politico innanzitutto la cura contro questo mostro maledetto e, per farlo, dobbiamo porre il problema della sanità tra quelli principali. La stessa cosa vale per l'economia: in un momento in cui abbiamo la necessità di tirare fuori l'Italia dalle sabbie mobili; nel momento in cui rischia di arrivare la disoccupazione, quella vera; in un momento in cui le tensioni sociali potrebbero arrivare al culmine, noi abbiamo un Presidente del Consiglio che giustamente ha detto che questo è il momento di dare e non di togliere; questo è il momento di rilanciare l'economia. Allora, economia e tentativo di sconfitta del Covid-19 sono i temi principali, e non altro. Invece siamo arrivati qua. Non voglio iscrivermi al partito del benaltrismo - figuriamoci, in tanti ci sono già - ma mi pare che in questo momento un tema così divisivo dovrebbe essere trattato in maniera estremamente delicata. Colleghi, non la pensate magari come la penso io o come la pensano tanti colleghi, ma avremmo la possibilità - basta poco, forse poche ore, pochi giorni - di accantonare immediatamente e sotterrare quell'ascia di guerra che qualcuno ha tirato fuori, evitare di parlare - come si diceva una volta nei film western - con lingua biforcuta e andare al sodo, guardare quali sono i problemi. Allora, se si deve risolvere un problema, perché c'è un vulnus nel nostro ordinamento, proviamo a metterci d'accordo, proviamo a trovare una soluzione. Qui pare invece che si voglia arrivare ad affossare tutto, perché si arriverà al voto segreto e incominceranno a cadere alcuni emendamenti. Quello che qualcuno voleva portare a casa, l'asticella messa al minimo, non arriverà. Allora, siccome molti di voi stanno pattinando su una lastra di ghiaccio estremamente sottile, invito alla ragionevolezza e alla calma. Facciamo ancora un tentativo di trovare un'ipotesi di mediazione. Il disegno di legge Zan non è un totem, non è un provvedimento inemendabile, non siamo di fronte alle Tavole della Legge. Siamo di fronte a un provvedimento che sicuramente può essere migliorato se semplicemente uscisse dalle categorie di certo fanatismo che abbiamo visto anche in quest'Aula. Quello che vi voglio dire è che anche il Partito Democratico ha commesso un grave errore. Il rischio è quello di vederlo indirizzato verso una direzione chiara: diventare la sesta stella dei grillini. Questo è un problema dal quale dovreste provare a venire fuori. Certamente, capisco tutto, i ragionamenti legati alle alleanze, ma è possibile che il segretario Enrico Letta del Partito Democratico come primo provvedimento, tornato dalla Francia, abbia parlato di ius soli, di disegno di legge Zan, di patrimoniale e poi ancora - com'è avvenuto qualche giorno fa - di tassa sulla successione?
2021-07-21	FI	BinettiPaola	Signor Presidente, onorevole rappresentante del Governo, colleghi, le misure contenute nel decreto-legge in discussione che riguardano in modo particolare la sanità - che sono gli aspetti su cui mi voglio soffermare in questo mio breve intervento - sono oggettivamente molto interessanti, perché in qualche modo vanno a sanare quelle che da un certo punto di vista sono state le pressioni maggiori che si sono riversate sulle strutture ospedaliere proprio in concomitanza con il Covid, che ha creato una situazione di trascuratezza dei pazienti non Covid.
2021-07-21	FdI	ZaffiniFrancesco	Signor Presidente, siamo in sede di discussione generale del cosiddetto decreto sostegni- bis, che partiva, nella prima stesura, con circa 78 articoli e che arriva nell'Aula del Senato con 160 articoli circa. Un decreto-legge che utilizza una cifra di circa 40 miliardi, che poi è l'importo dell'ultimo scostamento, ultimo di una serie di scostamenti che hanno incrementato di circa 200 miliardi l'ammontare del nostro stock di debito pubblico. Un decreto-legge che è una specie di mostro, come ormai siamo abituati a vedere, valutare e considerare: una specie di mostro normativo che spazia. Una volta c'erano i mille proroghe; poi gli omnibus, poi la finanziaria. Adesso, signor Presidente, ciò che prima era eccezione, come in tanti altri campi e atteggiamenti, sembra essere diventato regola. È un decreto-legge che proroga e ripropone pezzi di decreti emergenziali della coppia Conte-Arcuri, tanto per confermare che, in gran parte dei suoi provvedimenti concreti, questo Governo altro non fa che rimettere mano, quasi sempre senza determinare grandi mutazioni, a provvedimenti già adottati dal precedente Governo Conte. Gli esempi non mancano. Colleghi, come sapete, io cerco di occuparmi soprattutto di temi sanitari. In questo decreto ci sono molti articoli che trattano della materia, in questo momento, peraltro, particolarmente sensibile rispetto alla vita quotidiana degli italiani. Ebbene, il comma 2 dell'articolo 26 rimette mano alla necessità di rendicontare circa le prestazioni in recupero di quella che viene definita la sanità sospesa, quella che è rimasta appesa in tempi di Covid-19. Si tratta di circa 50 milioni, più o meno, di prestazioni, tra diagnostica e trattamenti sanitari rimasti in sospeso, che le Regioni devono recuperare. Sono state destinate risorse, con due successivi provvedimenti legislativi, praticamente in fotocopia, e le nostre obiezioni rispetto a quei provvedimenti vengono prese per buone nel testo in esame, che proroga i termini per la rendicontazione. Fin dall'inizio dicevamo infatti che sarebbe stato impossibile spendere quel denaro nei termini che erano stati posti e infatti viene prorogato il termine per la rendicontazione delle Regioni. Onorevoli colleghi, viene solo prorogato il termine per rendicontare, ma non cambiano i criteri per l'utilizzo di queste risorse e soprattutto per il piano di riparto delle risorse tra le Regioni, che non tiene in alcun conto del grado di aggressività del virus nei confronti del rispettivo territorio. Per spiegarmi con un esempio, vengono date maggiori risorse alla Campania rispetto alla Lombardia: con questo ho detto tutto. L'articolo 28 del decreto-legge in esame, colleghi, fa un'operazione che richiamo tutti a cercare di comprendere: 500 milioni di euro vengono infatti destinati per «consentire la partecipazione dell'Italia alle iniziative multilaterali per il finanziamento dei beni pubblici globali in materia di salute e clima»: qui già serve il traduttore. Poi però si spiega che, per i profili inerenti al settore sanitario, questo provvedimento fa riferimento «alla prevenzione, preparazione e risposta alle pandemie e al contrasto al COVID-19». Sfido chiunque di noi, colleghi, a decifrare questo testo, in modo da poter votare con cognizione di causa il provvedimento. Non so dunque dove andranno a finire questi 500 milioni di euro. Un altro tema è relativo al fatto che le Regioni e le Province possono accreditare istituti anche privati per il sequenziamento di nuova generazione, definito con un acronimo. Abbiamo un problema serio di atavica incapacità di sequenziamento, che è stato ammesso anche dai responsabili in audizione presso la Commissione e che ho citato già in un precedente intervento. In questo momento il problema delle varianti si aggredisce, a detta di tutti - da ultimo, proprio oggi illustri virologi ne parlano sulla stampa - facendo finalmente i tamponi, che ancora non stiamo facendo - questa cosa la diciamo da ormai quindici-diciotto mesi - ma soprattutto tracciando e sequenziando. L'Italia non sequenzia e quindi va benissimo prevedere un provvedimento legislativo che aumenti la nostra capacità di sequenziare, ma il problema, colleghi, è che non serve chissà cosa per sequenziare. Bisogna però spendere denaro e comprare i sequenziatori, che esistono sul mercato e vengono forniti da numerosi operatori. Se riteniamo che, per un provvedimento che intende incrementare la nostra capacità di sequenziare, è sufficiente investire 46 milioni di euro per il 2021 e 23 milioni di euro per il 2022 significa che siamo veramente molto ottimisti, al limite dal poter essere definiti dei poveri illusi, da parte di chi potesse giudicare correttamente questo stanziamento, che prevede davvero delle briciole per un problema veramente gigantesco e serio. C'è invece una cifra corposa, che non è per nulla chiarita, a disposizione del commissario straordinario, pari a 1.650 milioni di euro, per il 2021 e quindi - attenzione! - per uno scorcio di anno. Onorevoli colleghi, siamo in presenza di un problema serio e abbastanza originale: infatti circa due mesi fa somministravamo quasi 500.00 dosi. Nei giorni scorsi abbiamo somministrato 60.000-70.000 dosi. Questo è un problema serio, che attiene anche alla gestione della struttura commissariale. Ci viene documentato come sarà utilizzata questa enorme cifra? Temo che questa cosa rimanga nell'immaginazione collettiva; noi non sappiamo che cosa accade in questo momento. Ci mancherebbe, nessuno di noi se la sente di criticare l'operato del generale, ma vorremmo capire perché abbiamo abbattuto così drasticamente la quantità di vaccini somministrati. E non è pensando di introdurre un obbligo surrettizio al vaccino, quale quello del green pass, che possiamo pensare di risolvere questo enorme problema. Questo enorme problema lo dobbiamo affrontare con una campagna seria di informazione e coinvolgendo adeguatamente i medici di medicina generale; insomma, con provvedimenti di sistema che abbiano la capacità di misurare la loro efficacia. Il nostro atteggiamento rispetto al decreto-legge al nostro esame è quello di una critica spinta nei confronti dell'ennesimo provvedimento che viene portato a scatola chiusa, senza la possibilità di modificare nulla e senza la possibilità di migliorare neanche le cose più palesemente sbagliate o inefficaci. Evidentemente poi ci sarà chi farà la dichiarazione di voto per il mio partito; tuttavia, per quello che ci riguarda e per la parte che si occupa della vicenda sanitaria, il nostro giudizio su questo provvedimento è dichiaratamente negativo. Esso non aggiunge niente di nuovo rispetto a quello che già conoscevamo, cioè rispetto ai vecchi provvedimenti della coppia Conte-Arcuri. PRESIDENTE. È iscritto a parlare il senatore Lanzi. Ne ha facoltà.
2021-07-21	PD	BoldriniPaola	Un altro pezzo importante del decreto-legge sostegni- bis è l'aggiunta di ulteriori fondi per i servizi territoriali e ospedalieri di neuropsichiatria infantile: anche su questo, in epoca pre-Covid, avevamo grossi problemi, però è importante che siano state fatte piccole azioni di concretezza. Non meno importante è il supporto alle persone più fragili, come ad esempio i pazienti affetti da patologie oncologiche: anche su questo abbiamo fatto una grande battaglia, anche con mozioni, andando a rivedere quel nuovo piano oncologico, in cui davvero devono esservi azioni a supporto di queste persone. Anche su questo abbiamo ottenuto qualcosa: la spesa totale prevista da questi importanti emendamenti è di 38 milioni di euro. È un inizio, ma è già un inizio concreto. Dove sta però la critica e di conseguenza l'auspicio e la richiesta? Questi provvedimenti hanno un termine, che è fissato al 31 dicembre 2021; la richiesta è che si proroghi tale scadenza, fin dai prossimi provvedimenti, al fine di strutturare questi professionisti, perché i problemi di salute e benessere purtroppo non avranno una scadenza. Magari fosse una scadenza così ravvicinata, ma credo che non sarà così. Basti pensare - i colleghi lo sanno molto bene - a quello che dovremo affrontare con le perdite di lavoro che ci saranno prossimamente: mi auguro che il Governo saprà affrontare tutto questo. Finora lo abbiamo fatto con la programmazione dei licenziamenti più avanti e con le proroghe, però è un tema che dobbiamo affrontare, perché abbiamo bisogno di sostenere i nostri cittadini. Anche i fondi per la ricerca sono importanti e qui consentitemi una chiosa: i fondi per la ricerca devono prevedere anche investimenti. Se penso infatti ai farmaci innovativi non possono essere considerati un costo, non possono essere considerati spesa corrente. Se noi pensiamo di guarire delle persone malate, perché usare farmaci innovativi significa guarire delle persone, nel tempo dobbiamo pensare anche al ritorno derivante dalle economie che verranno fatte, perché se le persone guariscono, grazie a questo non avremo bisogno di investire ulteriori fondi. Quindi, anche dal punto di vista del bilancio - mi rivolgo alla Sottosegretaria del MEF - chiedo che si tenga conto anche di questi aspetti per considerare i fondi che mettiamo a disposizione, soprattutto per i nuovi farmaci. Sono stati fatti altri importanti investimenti: per esempio gli sgravi fiscali per la produzione di farmaci, ma anche di vaccini. A tale proposito devo dire che la pandemia qualcosa ci ha insegnato: finalmente dobbiamo anche essere autonomi nella produzione di farmaci, in modo tale da non dover sempre correre ai ripari dagli altri Paesi. Vi è poi un altro tema che ha visto davvero la collaborazione con i miei colleghi della Commissione sanità della Camera dei deputati, soprattutto i miei colleghi del PD: finalmente abbiamo visto, dopo tanto tempo, dopo averci provato già due o tre volte, un emendamento approvato, devo dire anche insieme ai colleghi del MoVimento 5 Stelle, perché è una battaglia che abbiamo fatto tutti insieme e lo dico per onestà intellettuale. Finalmente si riconosce il ruolo sociosanitario per i profili professionali di assistente sociale, sociologo e operatore sociosanitario. Finalmente siamo riusciti a riconoscere anche a queste persone un ruolo che era già definito dalla legge n. 3 del 2018, ma che ancora era rimasto sulla carta. Ebbene, questo emendamento, che mi ha vista partecipe con la prima firma già nei precedenti provvedimenti, non era mai riuscito purtroppo, per motivi di inammissibilità, ad arrivare a buon fine. Alla Camera ci sono riusciti e ora mi auguro che sia definitivo. Abbiamo recepito l'appello di tantissimi operatori sociosanitari, affinché questo emendamento arrivasse alla fine del suo processo. Oggi possiamo dire che siamo certi che questa cosa è avvenuta e ce ne facciamo carico. Per quanto riguarda la riorganizzazione del nostro sistema sanitario, colleghi, possiamo comprare tutte le attrezzature più importanti, possiamo avere gli ospedali migliori, ma se non rafforziamo il nostro personale, i professionisti, se non diamo loro le competenze e non diamo loro anche le motivazioni per andare avanti, come il riconoscimento di questo ruolo, credo che non faremo un grande lavoro. Io penso che la sanità abbia bisogno di strumenti, di tecnologia e soprattutto del fattore umano, che è ciò di cui ci dobbiamo occupare perché saranno loro che ci accudiranno quando ne avremo necessità. Signor Presidente, credo che il decreto-legge in esame abbia messo qualche punto basilare. Ovviamente dobbiamo lavorare affinché nei prossimi interventi normativi si possano mantenere gli aspetti concreti che pian piano abbiamo inserito in questo provvedimento. PRESIDENTE. È iscritta a parlare la senatrice Granato. Ne ha facoltà.
2021-07-22	LN	TosatoPaolo	Signor Presidente, la Lega si riconosce pienamente in questo provvedimento. Si tratta di più di 40 miliardi di euro a sostegno degli investimenti, delle imprese, delle partite IVA, delle famiglie, dei lavoratori, della sanità, dei Comuni e degli enti locali. Per noi rappresenta un vero e proprio cambio di passo e di impostazione rispetto ai decreti-legge ristori del precedente Governo. Innanzitutto non ci sono sprechi, né scelte discutibili. Tutta l'opposizione ha mosso legittimamente critiche al metodo, ossia al fatto che questa Camera non abbia potuto emendare il provvedimento; si tratta sicuramente di critiche importanti, ma non una critica è stata mossa rispetto alle norme contenute in questo decreto-legge, a dimostrazione che c'è stato un cambio di passo e non sono stati stanziati fondi in direzioni discutibili, come avvenuto in passato per monopattini, banchi a rotelle, bonus, sussidi.
2021-07-22	M5S	SantilloAgostino	C'è però da dire una cosa: questo passo in avanti non è indolore, sta costando caro soprattutto a diversi colleghi, che non trovano soddisfazione nei contenuti del provvedimento. È però per il nostro forte senso di responsabilità che, in un momento così critico per il Paese e complicato per l'economia, la sanità, la famiglia e le imprese, abbiamo ritenuto gli aspetti positivi del decreto-legge sostegni -bis superiori a quelli negativi. Per tale ragione stiamo dando fiducia al Governo. Attenzione però, e qui rivolgo un appello al Governo e alle altre forze politiche, affinché nei prossimi provvedimenti si trovi ancora più larga e maggiore condivisione sui temi da trattare. Richiamo tutti a quella responsabilità, anche chi in questo periodo difficile
2021-07-28	FdI	deBertoldiAndrea	Nel merito, abbiamo tante cose da dire. Come ho già detto, il provvedimento in esame rappresenta la strada per un più facile approdo dei fondi in economia e un più facile ribaltamento dei benefici finanziari nel tessuto economico del Paese. C'è bisogno di semplificazioni e tanta necessità di migliorare, insieme e ovunque, questi aspetti. Occorre, però, non tanto e non solo limitare le semplificazioni al PNRR, ma fare in modo che fuoriescano dalla normativa specifica ed entrino in quella ordinaria. Abbiamo bisogno di semplificazioni ovunque e non solamente nell'attuazione del PNRR. Questo è un passaggio che dobbiamo capire ed estendere a tutte le nostre realtà normative nazionali. Penso agli appalti, alla sanità, alle infrastrutture e a tutte quelle barriere all'entrata che impediscono da anni, purtroppo, che i capitali nazionali e internazionali affluiscano nel nostro Paese proprio a causa di queste difficoltà, che vanno eliminate.
2021-07-29	FdI	MalanLucio	Signor Presidente, avremmo voluto anche noi fare una dichiarazione sintetica, ma purtroppo la situazione a cui siamo di fronte suggerisce di diffondersi un po' di più, perché è davvero non comune. Abbiamo lavorato alacremente in Commissione e, come opposizione, abbiamo collaborato pienamente. Ringrazio i relatori, i senatori Caliendo e Valente, e la sottosegretaria Bini. Abbiamo portato numerosi emendamenti e diversi sono stati approvati. Avremmo dovuto continuare questo lavoro in Aula, perché quello in Commissione è finito ieri alle ore 20. Sono passate ventotto ore, avremmo potuto lavorare da questa mattina fino ad ora con gli emendamenti, esaminarli qui e migliorare ulteriormente il testo; invece, c'è stata la scelta di mettere la fiducia. Poi, il complesso degli emendamenti approvati in Commissione ha visto venir meno due proposte, prima una riguardante l'università, per un motivo, e poi adesso, per un altro, un emendamento approvato all'unanimità riguardante i tribunali dell'Abruzzo. Si tratta di un provvedimento non secondario nell'ambito di un disegno di legge che reca misure urgenti per l'efficientamento della pubblica amministrazione e per l'efficienza della giustizia. Avremmo voluto svolgere un dibattito vero anche in Aula per migliorare ulteriormente un provvedimento in cui abbiamo riscontrato diversi aspetti positivi, e per questo abbiamo collaborato a migliorarlo, così come delle carenze. I colleghi di Fratelli d'Italia che sono intervenuti, i senatori Iannone, Zaffini e Balboni, hanno portato diversi contributi importanti riguardanti due questioni in particolare: quella della giustizia e quella della sanità. È curioso che, nell'ambito di provvedimenti che vengono a seguito della pandemia, la sanità abbia una parte molto marginale, anche se ha una grossa carenza di personale, non solo per la pandemia, ma anche per il gran numero di pensionamenti e una carenza che già c'era in precedenza; in più, siamo in una situazione particolare, per cui ci sarebbe stata la necessità di valorizzare davvero questo settore. Quanto al comparto della magistratura, c'è stata solo quest'attenzione all'ufficio del processo, con una serie di problemi che il senatore Balboni ha evidenziato che potranno emergere; un emendamento sempre del collega Balboni, proprio per l'importanza della giustizia nell'ambito della ripresa, della resilienza e anche di fronte a quanto ci chiede l'Europa, proponeva l'istituzione di sezioni specializzate nello smaltimento del grande arretrato che c'è nella giustizia. L'emendamento non è stato approvato. Non si è fatto nulla sulla magistratura onoraria, che lodevolmente porta avanti una parte importantissima del lavoro della giustizia, e anzi, nonostante l'impegno del ministro Cartabia di portare una proposta entro il 30 giugno su questo importante settore, ci si è dovuti ridurre a un emendamento, presentato all'ultimo momento, che proroga ancora la situazione attuale, senza risolvere il problema, né ottemperare alle richieste dell'Unione europea, che chiede che questa categoria goda finalmente di una decente e giusta collocazione e delle tutele opportune. La pubblica amministrazione è importantissima nel nostro Paese (e non solo da noi, naturalmente) e dobbiamo valorizzare questo settore importantissimo, che non può essere visto solo come un costo da tagliare, ma come una grande risorsa su cui effettivamente si spende una parte importante del bilancio del nostro Paese e dunque dev'essere valorizzata; dev'essere resa più efficiente e non mortificata nel merito, per cui saremo sempre attenti rispetto a tutte le procedure di assunzione, sia quelle per concorso (che dovrebbe essere la principale e ampiamente prevalente), sia le altre previste nel decreto-legge in esame. Il merito è fondamentale anche per motivare i tanti bravissimi ed encomiabili dipendenti pubblici di tutti i livelli, che svolgono un lavoro importantissimo. Bisogna fare in modo che questo grande apparato sia ancora di più al servizio dei cittadini, che sia lì per risolvere i problemi, come tantissimi pubblici dipendenti e dirigenti fanno, e che non appaia mai come quello che invece cerca di frenare e bloccare le iniziative dei privati. Ci vuole veramente una sinergia di questo settore con l'intero Paese e con l'intero apparato produttivo del Paese. Alla luce di quanto ho detto, avremmo voluto esprimere un voto quantomeno di astensione, se ci fosse stato modo di esprimersi, ma purtroppo è stata posta la fiducia. Se non fosse stata posta la fiducia, avremmo probabilmente guadagnato tempo e forse avremmo già votato, dopo aver esaminato gli emendamenti nel merito, come si è fatto nelle Commissioni riunite. Credo che tutti i senatori abbiano il diritto di intervenire su argomenti estremamente importanti. Il tempo c'era tutto, ma evidentemente si è voluto tarpare l'esame di questo provvedimento per la ben nota difficoltà della maggioranza, di mettersi d'accordo ma poi abbiamo visto che, anche quando ci si mette d'accordo non soltanto all'interno della maggioranza, ma fra maggioranza e opposizione, interviene qualcosa di esterno all'Emiciclo e alle Commissioni. È preoccupante il fatto di continuare a convertire semplicemente in legge dei decreti-legge con una serie di limiti, il che vuol dire che, se si esce a insindacabile parere da quello che ha già inserito il Governo, non si può fare nulla. Di conseguenza, la funzione legislativa che la Costituzione assegna senza ombra di dubbio al Parlamento viene spostata altrove, con mancanza di trasparenza, per cui non c'è mai nessuno che si assuma veramente la responsabilità sulle singole parti di provvedimenti molto ampi, perché vengono tutte raccolte sotto voti di fiducia, dopo essere state scritte, modificate e cassate altrove. Per questo voteremo ovviamente contro la fiducia, pur esprimendo apprezzamento per molte parti di questo provvedimento, che vanno in direzione della valorizzazione della pubblica amministrazione. Confidiamo che ci sia da parte di tutti e soprattutto del Parlamento, visto che ora c'è evidentemente questa dicotomia tra l'Esecutivo e il Parlamento, un controllo tale da garantire la massima trasparenza in tutti i procedimenti concorsuali e in tutti i tipi di assunzione. Lo Stato non deve in nessun modo far passare il messaggio che si entra nella pubblica amministrazione per ragioni diverse dal merito e su questo ci saremo sempre. Votiamo contro la fiducia ma, quando si tratta di lavorare per gli interessi degli italiani, ci siamo sempre.
2021-07-29	FdI	ZaffiniFrancesco	La sensazione evidente, Ministro, è che scaricate tutti i ritardi e le inadempienze di un intero apparato. Sia chiaro: non è solo lei, come abbiamo detto mille volte, e non ci sentiamo garantiti dalla presenza di luminari nel consiglio tecnico-scientifico, dall'Istituto superiore di sanità o da tutto il cucuzzaro! È evidente la volontà di scaricare sui cittadini, quindi con ulteriori restrizioni delle libertà di impresa e individuali, i ritardi e le inadempienze dello Stato e del Governo.
2021-07-29	FdI	ZaffiniFrancesco	Nel momento in cui si parla di riformare le procedure di reclutamento e di strutturazione del pubblico impiego, resta fuori la parte riguardante la sanità, che rispetto ai dipendenti pubblici, non voglio dire che sia di maggiore qualità, ma sicuramente denota maggiore rispondenza tra qualità del risultato e sforzo profuso per ottenerlo, anche in termini di costo.
2021-07-29	FdI	ZaffiniFrancesco	Rispetto alla panacea che viene richiamata tutti i giorni da tanti colleghi, ossia i fondi del PNRR, paradossalmente non si può non denunciare - lo dico anche alla collega Bini che è qui presente e che, insieme a me, è stata in Commissione sanità fino a quando ha assunto il suo nuovo incarico nel Governo - che questo provvedimento, come sapete, destina appena l'8 per cento di risorse al comparto sanità. Questo provvedimento, che non si capisce bene in quale misura agisca anche nel comparto sanità (non è chiaro e aspetteremo di vedere i decreti attuativi), semmai ci preoccupa, perché aggiunge addirittura ulteriori elementi di precarizzazione in un settore dove di tutto c'è bisogno tranne che di precarizzare ulteriormente. Nella sanità c'è bisogno di assumere. Nell'intera vicenda del Covid abbiamo assunto a tempo indeterminato poco più di 1.000 persone. Il turnover fino al 2020, per effetto dei pensionamenti e dei licenziamenti volontari (che sono stati tanti), ammonta a una cifra ampiamente superiore, sette o otto volte superiore. Nel Servizio sanitario nazionale c'è quindi bisogno di 7.000-8.000 professionisti specializzati a tempo indeterminato, in sostituzione di circa 5.000 pensionamenti e circa 3.000 dimissioni volontarie. La nazionalità maggiormente rappresentata al mondo tra i medici che lavorano all'estero rispetto al loro Paese di provenienza è quella italiana: noi formiamo medici e professionisti straordinari, ce ne facciamo carico in termini di costo di formazione e, a causa della cecità e di una aziendalizzazione malintesa e fraintesa, questi medici e professionisti mettono il naso dentro il Servizio sanitario nazionale, sentono l'odore o forse la puzza che ne emana e se ne vanno in tantissimi; stanno tutti nel Regno Unito, in Francia, in Germania, negli Stati Uniti, e sono stimati come fior di professionisti. Attenzione, colleghi, perché se noi non mettiamo rapidamente mano al problema, questi medici non tornano. L'alibi è quello di dire che vanno, prendono coscienza, imparano, acquisiscono competenze e rientrano; ma non è vero: non rientrano più e hanno pure ragione. In questo decreto-legge, qualora abbia la capacità di incidere, vedo solo ulteriore capacità di precarizzare. Eppure ci sarebbe da fare. Considerate, colleghi, che tra la decisione di assumere un medico e la sua presa in servizio in Italia ci vogliono più o meno due anni, quindi ben venga un provvedimento che snellisca queste farraginosità. Ben venga, e ci mancherebbe se noi non ne fossimo consapevoli. Ma questo non può avvenire attraverso la precarietà, perché il medico non si fa precarizzare; il medico giustamente vuole essere strutturato nella sua professionalità o come professionista autonomo o nel Servizio sanitario nazionale e in quelli regionali. Tutto ciò in questo provvedimento non c'è; anzi, c'è la possibilità che, utilizzando questo provvedimento, agiamo ulteriormente in termini di precarizzazione. E questa non è certamente la strada. Abbiamo grandi temi da affrontare, come l'imbuto formativo. Abbiamo notevolmente aumentato i posti disponibili nelle borse di specializzazione e questo va benissimo. Ancora non abbiamo colmato, come ho detto poco fa, neanche lontanamente la misura necessaria, ma a questo punto dobbiamo immediatamente agire - a valle o a monte, come preferite - sull'assurdità del numero chiuso. Adesso risolveremo aumentando le borse di specializzazione, ma se non liberiamo il tappo del numero chiuso non avremo medici professionisti disponibili a specializzarsi. Dobbiamo contrattualizzare da subito gli specializzandi al quarto e al quinto anno e lo dobbiamo fare nei servizi sanitari regionali, nella rete ospedaliera. In questo modo probabilmente, se riuscissimo a togliere di mezzo quel cattivo odore che il Servizio sanitario nazionale emana, forse riuscissimo a tenerli anche in Italia. Tutto ciò va fatto. In conclusione, colleghi, ho l'impressione che in Italia, nonostante il Ministro provenga da un compendio culturale e politico che teoricamente darebbe garanzie in questo senso (e non a caso guardo il collega Errani), si stia riformando la sanità all'insaputa dei medici. Sta accadendo questo, all'insaputa dei medici, che sono ospiti di tutto ciò che sta accadendo. Questa non è una battuta, quindi richiamo l'attenzione di tutti su questo comparto, che paradossalmente dovrebbe essere attenzionato in questo momento anche in termini di disponibilità e di risorse (ripeto, il PNRR destina l'8 per cento alla sanità). E dunque, anche in un provvedimento come quello in esame il grande assente è proprio il comparto sanità.
2021-07-29	LN	PirovanoDaisy	Mi riferisco anzitutto al tema della mobilità. Il provvedimento prevede una mobilità senza nulla osta da parte dell'amministrazione cedente in tutta la pubblica amministrazione, ad eccezione dei comparti scuola e sanità. ANCI aveva chiesto - e noi avevamo presentato un emendamento in tal senso - di escludere gli enti locali da questo obbligo previsto per le amministrazioni. A seguito di numerosi colloqui e discussioni molto approfondite sia con i colleghi che con il Dipartimento della funzione pubblica siamo riusciti ad individuare una soluzione in grado di conformarsi alle diverse sensibilità e che andasse bene al punto di vista sia del dipendente pubblico che delle amministrazioni preoccupate per questa normativa.
2021-08-03	FI	BinettiPaola	Signor Presidente, membri del Governo, colleghi, l'asciutta relazione che abbiamo appena ascoltato nelle parole della relatrice dà sicuramente un'idea dell'architettura di un sistema, ma forse non riesce a darci fino in fondo la dimensione profonda che i problemi di cybersecurity hanno sotto una serie di aspetti che ci toccano molto da vicino. Nel caso concreto mi piace soffermarmi sull'impatto che tali aspetti hanno in tema di salute. Voi sapete - è parte integrante del Piano nazionale di ripresa e resilienza - che la transizione digitale rappresenta il presupposto per consentire alle organizzazioni che compongono il Sistema sanitario nazionale di raggiungere gli obiettivi che sono stati messi a fuoco proprio nella grande operazione di modernizzazione del nostro Paese, che parte appunto dal nostro Sistema sanitario, dandogli nuova linfa dall'interno e modificandone la dimensione, finora fortemente ospedalocentrica, per aprirla ad abbracciare le infinite misure che possono riguardare una sanità più attiva sui territori. La transizione digitale assume perciò una rilevanza strategica e trasversale rispetto a tutti gli altri temi trattati. Per tale motivo occorre semplificare l'accesso ai servizi sanitari e socio-assistenziali, anche ridisegnando un modello di Sistema sanitario nazionale che sappia accompagnare il paziente fin dall'inizio della fruizione dei servizi, includendo la continuità ospedale-territorio, l'integrazione, la collaborazione sociosanitaria, lo sviluppo dell'assistenza domiciliare, grazie alla definizione di adeguati percorsi diagnostico-terapeutici. Ma nulla di tutto ciò potrebbe essere fatto senza una forte, chiara, esplicita e - mi si passi il termine - rivoluzionaria transizione tecnologica, che consegni al sistema digitale la gestione di dati di una delicatezza infinita, come sono tutti i dati che riguardano la nostra salute e, in un certo senso, la nostra identità personale. È la grande rivoluzione che la tecnologia farà attraverso la transizione digitale, di cui - attenzione - si assume in prima persona la responsabilità il Presidente del Consiglio. Il tema della cybersecurity ha nel Presidente del Consiglio il suo punto di riferimento e noi ci auguriamo che - costi quello che costi - la transizione si faccia a garanzia della salute, a garanzia dei dati e della privacy di ognuno di noi, a garanzia dell'efficacia e dell'efficienza. Proprio per questo nella 12ᵃ Commissione, discutendo oggi su questo provvedimento, abbiamo espresso un parere ovviamente favorevole, ma con un'osservazione, che mi piace richiamare all'attenzione di tutta l'Assemblea: nella cabina di regia, tra le tante autorevoli persone chiamate a farne parte, ci sia anche il Ministero della salute. È infatti in gioco certamente la salute del sistema, ma anche la salute di ognuno di noi. Per questo è necessario che, quando si parla di cybersecurity e di investimenti massicci, che vengono fatti non solo sul digitale in senso generico, ma in particolare sulla sanità digitale, in quel cervello organizzativo siano presenti persone esperte di sanità. Credo che questo possa essere un momento molto positivo per modificare in meglio il Sistema sanitario nazionale e generare quei piani nazionali che finora erano destinati ad essere parcheggiati in un cassetto, che sia il Piano sanitario nazionale sotto il profilo oncologico, quello sulle malattie rare o quello sulla cronicità. Tutto questo può essere rivitalizzato se le reti informatiche saranno capaci di intercettare i bisogni reali e di offrire ad essi risposte. Credo, quindi, che sia un momento molto positivo per combinare la tecnologia con quelle che chiamiamo le medical humanities, e cioè quell'umanizzazione della medicina...
2021-08-03	FI	GasparriMaurizio	Oggi gli interventi dei colleghi del Gruppo Forza Italia non hanno sottaciuto alcune criticità. Il senatore Mallegni diceva che anche il Dipartimento della funzione pubblica dovrebbe avere un coinvolgimento e ascoltavo la senatrice Binetti parlare della sanità. Del resto - lo dico al Governo - banche dati e attacchi sono possibili in tutti gli ambiti. L'attacco di cui si parla sta impedendo di avere il green pass o di prenotare i vaccini; non è stata attaccata una struttura di difesa, perché i dati sono ovunque. Oggi, a volte, esistiamo più nella percezione digitale che non in quella fisica. Sembra un paradosso, ma è così; quindi, è assolutamente necessario agire in questa direzione. Oggi il mondo può essere bloccato, perché, essendo connesso, basta bloccare la connessione per paralizzarlo. Ringrazio i membri del Governo presenti; forse gli impegni non hanno consentito al membro del Governo che è Autorità delegata di assistere a questo dibattito, ma sarebbe stato utile. Prima il senatore Mallegni si chiedeva che ruolo abbia il Parlamento e se qualcuno l'abbia sostituito il Parlamento. Tutti i Governi hanno molto sostituito i Parlamenti, ma non è un problema solo di questa fase. È stata istituita l'Autorità delegata (e questo è un merito dell'attuale Governo): per Autorità delegata si intende un membro del Governo che sovraintende alle attività dei Servizi. Uno dei motivi di difficoltà del Governo precedente fu che Conte, per ragioni mai spiegate in maniera chiara in pubblico, non volle mai delegare i poteri che poi il Presidente del Consiglio in ultima istanza conserva sempre, perché è sempre tale e rimane la massima autorità di Governo. Non volle delegare quei poteri. Oggi c'è un'Autorità delegata e credo che, oltre ai Ministeri qui rappresentati (dell'attività economica, dei rapporti con il Parlamento e dell'attività produttiva), forse i Ministeri della difesa e dell'interno e tutti quelli che sono in prima linea avrebbero potuto dare un gesto di maggiore attenzione al Parlamento con la loro presenza in occasione di questo voto.
2021-08-03	FI	GasparriMaurizio	Una delle critiche fatte è se una struttura un po' elefantiaca, con molti raccordi, riuscirà ad agire in tempo. Non dovrà essere la sola a fare le risposte, ma le dovranno fare le strutture dei Servizi, della Difesa o anche della sanità, come abbiamo visto. L'Autorità dovrà fecondare in tutti i vari comparti questa consapevolezza e questa necessità di difesa dei confini tecnologici, quindi guarderemo anche noi con un voto favorevole, dato con sincera predisposizione, come funzionerà questa cosa. Non sarà facile, perché si interfaccia con tanti organismi, però è un'occasione da non perdere, perché il famoso Piano nazionale di ripresa e resilienza di oltre 200 miliardi investe anche nella sicurezza tecnologica, nella modernizzazione delle reti e quindi anche nella cybersecurity. Dobbiamo quindi assolutamente metterci in scia, utilizzare questi fondi e rendere il Paese più sicuro, ma occorre anche attenzione. Lo scriveva in questi giorni proprio Alessandro Sallusti in un suo editoriale, dicendo che è giusto che si faccia quest'Agenzia e che molti, preoccupati da questo Grande fratello, si distraggono di fronte al Grande fratello quotidiano che si compra la nostra vita. Basta ordinare una pizza con delivery e hanno tutto della nostra vita e dei nostri dati. Non parliamo di Amazon, la nota, impunita ed esentasse Amazon, che è stata appena multata per 746 milioni
2021-08-03	FdI	RautiIsabella	Basta leggere i giornali di oggi: la paura, il silenzio e l'idea che ci sia un ricatto. Insomma, non sappiamo se è solo l'inizio e se questo attacco vuole arrivare ad altro e colpire altri obiettivi più ampi o se è la sanità il vero obiettivo; chi lo sa.
2021-08-03	FdI	RautiIsabella	Signor Presidente, onorevoli colleghi e rappresentanti del Governo, quando si dice il caso o il destino: è singolare che oggi affrontiamo un provvedimento sull'architettura nazionale, sulla cybersicurezza e sull'istituzione dell'Agenzia per la sicurezza nazionale e la coincidenza vuole che questo accada dopo un attacco cyber al Centro elaborazione dati (CED) del Lazio, che ha mandato in tilt la sanità della Regione. Partiamo dalla cronaca per andare oltre: voglio sottolineare che fino al 13 agosto non si potranno prenotare altri vaccini negli hub del Lazio, mentre la mannaia del green pass del 6 agosto è davanti a noi e si sta per abbattere su tutti quelli che sono in partenza; e non sappiamo se è solo l'inizio.
2021-08-03	M5S	CastelloneMariaDomenica	Signor Presidente, ieri si sono svolti a Mantova i funerali del professor Giuseppe De Donno, ex primario di pneumologia dell'ospedale di Mantova, noto per essere stato il pioniere della terapia sperimentale anti-Covid a base della trasfusione di plasma iperimmune. Qualche mese fa, su richiesta del MoVimento 5 Stelle, avevamo invitato il professore in Commissione sanità al Senato per presentare i risultati dei suoi studi. Ricordo ancora con quale fierezza il professore, in quella sede, rivendicasse il ruolo avuto dalla sua equipe nella gestione della prima fase della lotta a questa pandemia. Ricordo anche, però, il dibattito che nacque in quel periodo sulla validità o meno di questa terapia, scatenando una guerra mediatica e politica, che metteva in contrapposizione i vaccini - che, in realtà, sono strumenti di prevenzione - con le terapie, soprattutto domiciliari, che invece sono strumenti di cura. In questi mesi la scienza, attraverso i nostri medici e i nostri ricercatori, ha dato il meglio di sé, facendo passi da gigante per comprendere questa nuova malattia e combatterla nel modo più efficace. Dall'inizio di questa pandemia ad oggi è cambiato totalmente l'approccio ai pazienti Covid: abbiamo imparato che bisogna intervenire quanto prima e le cure precoci con plasma di soggetti immuni e con anticorpi monoclonali hanno certamente rappresentato un'arma efficace. Grazie alla nostra esperienza, gli altri Paesi europei e mondiali hanno avuto più armi per curare i propri malati. Il professor De Donno ha certamente contribuito allo sviluppo di queste conoscenze. Era un ottimo medico, stimato dai colleghi, dai suoi pazienti, una mente brillante, un uomo riservato e schietto, certamente non avvezzo al clamore mediatico che gli è stato riservato, né credo avesse mai voluto diventare argomento di scontro politico. Al professor De Donno dico grazie per il suo contributo, per aver vissuto da vicino il dramma del Covid e anche la rinascita di chi, grazie alla sua terapia, ce la faceva. Resta nel nostro cuore la tristezza per una vita che si spegne e l'amarezza per aver dedicato fino ad oggi poca attenzione alle terapie domiciliari. Da parte mia, dei miei colleghi di Commissione e di tutto il mio Gruppo, esprimo profondo cordoglio e vicinanza alla sua famiglia e ai suoi colleghi. Questa morte è un dolore immenso per noi ed anche una grande sconfitta per non aver saputo proteggere e tutelare coloro che chiamiamo eroi, ma che abbiamo lasciato soli nei reparti a gestire carichi di lavoro non tollerabili e senza supporto psicologico.
2021-08-03	M5S	GarrutiVincenzo	Grazie, Presidente. Tale esigenza è infatti aumentata negli ultimi anni, anche alla luce delle misure volte a garantire infrastrutture cloud sicure e centri di elaborazione dati con elevati standard di qualità, nella direzione di una crescente interoperabilità e condivisione delle informazioni. Inoltre, la sicurezza cibernetica costituisce uno degli strumenti previsti dal Piano nazionale di ripresa e resilienza trasmesso dal Governo alla Commissione europea il 30 aprile 2021 e definitivamente approvato il 31 luglio 2021. In tale ambito la cybersecurity è uno dei sette investimenti della digitalizzazione della pubblica amministrazione, primo asse di intervento della componente 1 «Digitalizzazione, innovazione e sicurezza nella pubblica amministrazione», compresa nella missione 1 «Digitalizzazione, innovazione, competitività, cultura e turismo». Se, da una parte, la difesa e la sicurezza nazionale e cibernetica pervadono e influenzano anche lo sviluppo economico, dall'altra parte la privacy di milioni di persone e la sanità, come nel caso specifico della Regione Lazio, della purtroppo non esclusa doppia estorsione (criptazione, da un lato, e sottrazione dei dati, dall'altro), devono spingerci ad approvare oggi in Assemblea un provvedimento che vada in questa direzione e che, tra l'altro, istituisce un'apposita Agenzia, che svolgerà il ruolo di Autorità nazionale per la cybersicurezza, al fine di assicurare un'azione unitaria e coordinata in tale settore, per proseguire e completare la strada intrapresa con il cosiddetto perimetro di sicurezza cibernetica. Per tali motivi, il MoVimento 5 Stelle voterà favorevolmente su questo provvedimento.
2021-08-03	PD	PinottiRoberta	Nelle audizioni che abbiamo svolto, è stato evidenziato l'aumento esponenziale degli attacchi cyber, ulteriormente incrementati nel periodo Covid, per lo smart working e per le situazioni che si stavano creando. I dati sono impressionanti. Il tema legato al rischio dei dati sanitari, che oggi stiamo mettendo in evidenza per quello che riguarda la Regione Lazio, in Commissione difesa era già stato sottolineato dalla dottoressa Nunzia Ciardi, direttrice del servizio della Polizia postale, che ha fatto un'audizione brillantissima, molto interessante. Oltre a mettere in evidenza l'aumento dei crimini, ci ha raccontato la storia - che oggi sta riemergendo - di una donna tedesca, morta perché un attacco cyber ha bloccato di fatto un ospedale e, quando è giunta al pronto soccorso, non sono potuti intervenire, ma lei non aveva il tempo di arrivare in un altro ospedale. Stiamo quindi parlando di rischi non solo per le risorse e per l'economia, ma per la vita: questa è la gravità della situazione. È stato ricordato, inoltre, che anche l'Irlanda ha subito un attacco al sistema sanitario, proprio perché il tema della sanità, così importante per ciascuno di noi, diventa un elemento particolarmente sensibile. Al termine del lavoro svolto in Commissione, è stata votata all'unanimità una risoluzione finale che ha messo in evidenza una serie di impegni, che riguardano la Difesa e l'esigenza dei collegamenti internazionali, e ha messo a punto, come indirizzi al Governo, alcune delle questioni oggi al nostro esame, tra le quali l'esigenza di avere un'Autorità unica, debba occuparsi dei servizi pubblici, ma anche dei privati, e quella di formazione e di personale altamente qualificato, perché stiamo parlando di una materia con un'evoluzione così rapida che, se non stiamo al passo con i tempi, i cosiddetti cattivi diventano molto più forti di noi. Da questo punto di vista, è importante che oggi arrivi in Senato un provvedimento su cui ha lavorato molto la Camera. Sono d'accordo con i giudizi positivi che ho ascoltato da parte di molti colleghi sui miglioramenti apportati alla Camera, sia specificando i confini dell'Agenzia, sia ampliando il ruolo del Parlamento. Oggettivamente, però, il Senato ha un avuto un tempo molto ridotto per trattare il tema al nostro esame. È stato importante, comunque, che in Commissione tale approfondimento ci sia stato. L'Agenzia ha una personalità giuridica di diritto pubblico, è dotata di autonomia regolamentare, amministrativa, patrimoniale, organizzativa, contabile e finanziaria, ed avrà il compito di svolgere il ruolo di Autorità nazionale, come ricordava prima un collega di Forza Italia, attuando una centralizzazione delle funzioni e delle competenze che finora erano distribuite fra enti e Ministeri: questa era la principale fragilità, perché è necessaria una risposta unitaria e le risposte non possono essere frammentate. Nell'audizione dell'Autorità delegata, che si è tenuta alla Camera, il sottosegretario Gabrielli ha ricordato - e alcuni interventi lo hanno rilevato - come in realtà la Germania si sia mossa già nel 1991, creando un'Agenzia che oggi dispone di 1.200 unità di personale. In Francia, un'Agenzia simile è nata nel 2009. Lo dico perché ho sentito anche la collega Rauti dire che è tutta colpa del Governo, o comunque degli ultimi Governi. Ricordo che dal 1991 ad oggi si sono succeduti Governi di cui hanno fatto parte anche esponenti che oggi sono in Fratelli d'Italia. Lo dico perché, se vogliamo affrontare con serietà questi argomenti, visto che poi voteremo quasi all'unanimità, con alcune astensioni, forse sarebbe bene evitare i distinguo politici, altrimenti non riusciamo a capire davvero bene la materia. A questo punto, è stata identificata l'esigenza di avere un'unica autorità. All'inizio era stata individuata l'Autorità militare alla Presidenza del Consiglio, poi si è pensato al Dipartimento delle informazioni per la sicurezza (DIS). Oggi finalmente si individua lo strumento che considero corretto, perché c'è bisogno di avere un'agenzia che crei software e hardware, ma che sia un punto di riferimento sia per il pubblico sia per il privato. Da questo punto di vista, il tipo di strutturazione che si dà a quest'agenzia mi convince molto, perché i problemi che erano sorti in una prima ipotesi nel Governo precedente e che sembravano non delineare bene i confini fra le Agenzie di intelligence e il ruolo di questa adesso sono chiariti: l' intelligence fa l' intelligence, continua i propri compiti; è chiaro che si interfaccia con l'Agenzia - come faranno il Ministero della difesa e quello dell'interno - che però ha un altro ruolo, compreso quello importantissimo della produzione di strumenti. Infatti, se vogliamo che su questo tema l'Italia sia sicura, deve avere anche una capacità di produzione autonoma di sistemi. Il ministro Colao - e vedo qui la Sottosegretaria per questi temi - si dice preoccupato perché il 95 per cento delle pubbliche amministrazioni è molto debole da questo punto di vista e dice che sta lavorando sul cloud, rispetto al quale è importante utilizzare le migliori tecnologie, che in questo momento non sono italiane, le cui chiavi di utilizzo devono essere però nazionali. Con queste affermazioni fa una scelta importantissima, però dobbiamo implementarla con produzioni, capacità e quindi sviluppi anche industriali nazionali. L'Agenzia ha anche questa funzione, oltre a quella di essere il punto in cui arrivano gli allarmi degli attacchi, che prima erano al Ministero dello sviluppo economico (Mise), con una dotazione di personale estremamente ridotta, mentre ora ci sarà la possibilità di implementarla significativamente. Questo è un tema cruciale per il futuro di qualsiasi Paese e per la sicurezza dell'economia, dello sviluppo, della crescita, ma anche della vita, come ha dimostrato la storia di quella povera signora tedesca. Il cambiamento culturale che dobbiamo fare è fondamentale, perché, quando riceviamo un attacco, siamo già in ritardo. Il tema vero della cybersicurezza è infatti come prevenire e riguarda la safety più che la security, perché abbiamo bisogno di prevenire. Quando si parla di sicurezza, è sempre importante prevenire; lo è anche per le Forze armate, ma per la cybersicurezza diventa fondamentale, perché, quando si apre un varco, il rischio diventa veramente generalizzato.
2021-08-04	FI	PerosinoMarco	Signor Presidente, rappresentanti del Governo, colleghi, l'assestamento, di cui ha testé parlato la relatrice, comprende il recepimento del decreto-legge sostegni- bis per 40 miliardi e l'accertamento dei residui passivi, che è un'operazione molto importante. Il rendiconto comprende il conto del patrimonio, che evidenzia un peggioramento di 299 miliardi, con un totale di passivo del sistema Italia di 2.215 miliardi. I numeri non perdonano, questo è certo. Quanto contenuto in questi due Documenti che, assieme al bilancio di previsione, sono tra i più importanti all'esame di questo Parlamento, riporta quanto viene discusso in corso d'anno, su cui si va d'accordo o meno, ma che alla fine si traduce in numeri. Purtroppo il tutto passa in un paio d'ore perché i numeri sono antipatici, ma a mio avviso dovremmo approfondirli tutti insieme, approfittando della pausa estiva. Ripeto alcune cifre, riportate molto bene dai relatori. Le entrate finali sono pari a 569 miliardi e le spese finali a 840 miliardi. Le entrate complessive, che assommano il sistema del debito pubblico, cioè l'estinzione a scadenza e la riaccensione pari importo, oppure a importo superiore se necessario, come è stato fatto in questo anno, ammontano a 943 miliardi e le uscite sono pari a 1.076 miliardi. Il saldo da finanziarie è di 270 miliardi ed è stato finanziato con il debito pubblico. Il risparmio pubblico, che sarebbe la differenza tra le spese correnti meno le entrate tributarie ed extratributarie, è di 105 miliardi in negativo. Dovrebbe essere invece positivo per poter finanziare gli investimenti. Gli interessi passivi sono calati del 2 per cento, ma ammontano a 66 miliardi sul debito pubblico (che oggi è di 2.700 miliardi), perché scontano interessi più alti rispetto al mercato, ma si riferiscono al debito pregresso. Ora i BTP sono emessi a un tasso dello 0,50 per cento per i primi tre anni e all'uno per cento dopo il terzo anno, quindi il debito costerebbe molto meno se rinegoziato. Tuttavia, a mio avviso, il totale del debito italiano (come ho già detto qualche altra volta, ma questa volta l'ho messo in ordine e vorrei sottoporlo all'Assemblea e al Governo) è di circa 2.700 miliardi di euro. I 400 miliardi acquistati dalla Banca centrale europea, per me, sono debito pubblico; i 220 miliardi circa del PNRR di prossima contrazione o elargizione da parte dell'Europa sono tutto debito pubblico (tutto, perché mi si dimostri che i sussidi sono un'altra cosa). Ci sono, poi, secondo calcoli verosimili, circa 50 miliardi di crediti fiscali dei contribuenti, compreso l'ecobonus al 110 per cento che sta partendo. Ci sono da 30 a 50 miliardi di euro di debiti commerciali dello Stato. La sommatoria di questi importi fa 3.400 miliardi, che in rapporto a un PIL di 1.651 miliardi nel 2020 è circa al 200 per cento. Ma a questi importi io assommo, nel sistema Italia, anche gli NPL ( non performing loan ), che secondo l'importo più verosimile sono 370 miliardi. Passo ora a parlare di debito buono e debito cattivo. Il debito buono è quello che finanzia le spese necessarie e gli investimenti, ma non finanzia i privilegi - e ci sono - e la spesa improduttiva. Su questo bisogna puntare: avere certezza e provare a fare delle proposte per venir fuori da questa situazione. La sigla PNRR sta per Piano nazionale di ripresa e resilienza: sulla resilienza faccio ancora un po' di confusione e non so se tutti hanno capito bene, ma mi informerò. Ho l'impressione che in economia siamo, di fatto, commissariati dall'Europa e - udite, udite, bestemmia - commissariati da un italiano. In economia vi sono troppe norme, anche nei decreti-legge sostegni e, prima, nei decreti-legge ristori: troppa carta. Per l'ambiente ci sono troppe autorizzazioni da richiedere. Il decreto-legge semplificazioni ha fatto dei tentativi, che spero si possano tradurre in pratica, ma l'ostacolo è nella giustizia civile, penale e amministrativa. Pensate che le rocce e le terre da scavo sono ancora considerate rifiuti e se un cittadino, di qualsiasi professione, si permette di trasportare un camion, un trattore o un rimorchio carichi di questo materiale è sanzionabile penalmente, se non ha fatto una pratica che supera di 100 volte il valore della merce. Il Monte dei Paschi di Siena richiederà un'iniezione di denaro pubblico, dopo i 5,4 miliardi già erogati in passato; questo è altro debito che va ad aggiungersi, che secondo me dovrebbe essere addebitato a quelli che l'hanno fatto. Le Autostrade le abbiamo di nuovo incamerate; le manutenzioni, ordinarie e straordinarie, e gli investimenti sono un miraggio. È altresì un miraggio il risanamento dell'Ilva. Con il prezzo dell'acciaio odierno guadagnerebbe molti miliardi, che diventerebbero denaro pubblico, con imposte e stipendi; invece lavoricchia, fa cassa integrazione (che è un costo) e intanto compriamo l'acciaio dalla Cina al prezzo che vuole la Cina. La transizione green e la modifica dell' automotive porteranno notevoli problemi. L'INPS è sovraccarica di lavoro e di impegni, anche finanziari. La sanità, quando farà i conti con la pandemia, avrà un debito sommerso che stimo in 50 miliardi di euro. In questi due documenti, soprattutto nel rendiconto, si parla anche dei residui. I residui attivi sono 211 miliardi di euro, che farebbero parte del famoso magazzino fiscale (sono quelli degli ultimi anni). I residui passivi sono 196 miliardi, di cui 105 in conto capitale. Se questi partissero senza vincoli sarebbero già un cespite di sviluppo. Mancano, al 31 maggio, 691 decreti attuativi da inizio legislatura, a fronte dei 120 decreti-legge o leggi vigenti. Quanto all'inflazione, gli economisti dicono sempre, a posteriori : sarebbe dovuto andare in un certo modo, ma poi è andata in un altro modo; avevamo pensato che ci potesse essere la ripresa e che l'inflazione fosse dannosa, ma forse ci siamo sbagliati. Noi diciamo invece che l'inflazione al 2-3 per cento aiuta a pagare il debito e questo è un mito da sfatare in Europa. L'inflazione rimescola i fattori della produzione, lasciando indietro qualcuno in qualche fase, ma poi li riprende e dà effervescenza e forza all'economia. Il rendiconto non è perciò modificabile ed è la fotografia dell'Italia al 31 dicembre 2020. Credo che occorra una seria riflessione del Parlamento, della maggioranza così vasta e anche dell'opposizione costruttiva, e sia necessario parlare dei numeri, perché non vedo in prospettiva la volontà di innescare un meccanismo propositivo o produttivo, che dia almeno una proposta o una giustificazione. Non deduco questo dai dibattiti, non lo vedo nei giornali economici, non lo vedo da nessuna parte, fatte salve alcune frange dell'Italia produttiva, che capiscono la necessità di produrre tanto in Italia per ridurre questi importi macroscopici e molto pericolosi.
2021-08-04	M5S	MautoneRaffaele	Signor Presidente, vorrei stigmatizzare l'ennesimo episodio di violenza e di aggressione - in questo caso per fortuna solo verbale - subìto dal personale sanitario medico e infermieristico, avvenuta a Napoli, nella zona dei Quartieri Spagnoli; oggetto delle minacce verbali è stato il personale del 118, presente su un'autoambulanza impegnata nel primo soccorso. Ebbene, due giovani in scooter hanno affiancato il mezzo di soccorso, sferrando pugni e calci al veicolo, apostrofando gli operatori a bordo dello stesso con offese verbali, epiteti e minacce, con un linguaggio aggressivo e volgare. «Se passi di qua devi chiudere queste luci»: questa è la fase imperiosa e minacciosa pronunciata, quasi ad affermare il loro personale potere di concedere o meno il permesso di attraversare quel territorio, quasi fosse il loro territorio, probabilmente perché i lampeggianti dell'autoambulanza si potevano confondere con quelli della polizia. Questo è solo l'ultimo episodio in ordine di tempo, ma certamente non resterà tale, di aggressione subìta dai medici e dal personale sanitario del 118, ma in generale di tutta l'area dell'emergenza, compresi i pronto soccorso ospedalieri e le guardie mediche, che sono ripetutamente oggetto di aggressioni e sottoposti a enormi stress psicofisici, ancor di più in questo periodo di emergenza pandemica. Questa situazione è anche legata a una cattiva organizzazione, particolarmente sentita in alcuni territori dell'area dell'emergenza territoriale, che necessita di una completa e attenta riorganizzazione. La collega, senatrice Castellone, a tal proposito ha presentato un disegno di legge che, con il contributo di tutta la Commissione sanità, pur nelle differenti sensibilità e posizioni politiche presenti, dovrà necessariamente portare a una riforma del 118 e più in generale della rete dell'emergenza-urgenza, non più procrastinabile. Non basta chiamare semplicemente a parole "eroi" i medici e gli operatori sanitari che operano con impegno ed abnegazione tutti i giorni, rispondendo alla domanda di emergenza salute, ma è indispensabile riconoscerne il ruolo fondamentale e imprescindibile nel nostro sistema di emergenza e di assistenza sanitaria.
2021-08-04	M5S	PresuttoVincenzo	Signor Presidente, onorevoli colleghi e colleghe, rappresentanti del Governo, oggi in quest'Aula stiamo discutendo due tra i provvedimenti più importanti della nostra attività istituzionale: il rendiconto di gestione per l'anno 2020 e l'assestamento al bilancio dello Stato per l'anno 2021. Con il Rendiconto generale dello Stato il Governo comunica a noi parlamentari il risultato della gestione finanziaria dell'anno appena concluso, mentre con l'assestamento vengono simultaneamente aggiornate le previsioni riportate nell'ultimo bilancio approvato e si avviano i lavori per la prossima legge di bilancio. Noi tutti dovremmo dedicare molta attenzione a questi due provvedimenti, analizzandone ogni singola voce per comprendere meglio come sta funzionando lo Stato, qual è l'impatto delle nostre scelte politiche e dov'è necessario intervenire per correggere le disfunzioni. Purtroppo questo non accade e si perde una grande occasione, quella della consapevolezza, lo strumento più importante che abbiamo a disposizione e che ci aiuterebbe a trovare le soluzioni per risolvere i problemi. Il Parlamento è sempre più attratto dalla legge di bilancio, ma perde di vista le grandi informazioni che arrivano oggi in quest'Aula attraverso l'intervento dei due relatori e gli interventi che stiamo facendo per spiegare cosa appunto sta accadendo allo Stato. L'analisi finanziaria riportata in questo rendiconto riguarda un anno straordinario, il 2020, l'anno nel quale la pandemia da Covid-19 ha fatto sentire tutti i suoi effetti negativi, mettendo a dura prova lo Stato ed i cittadini. Infatti, i valori economici finanziari e patrimoniali in esso riportati misurano il disagio cui è stato sottoposto il nostro Paese, che ha coinvolto tutti gli aspetti della nostra vita. Leggendo il rendiconto relativo agli anni precedenti, emergeva che venivamo già da una situazione finanziaria che presentava diverse criticità. Ad esempio, sollecitati dall'Europa al rispetto del Patto di stabilità abbiamo sempre dovuto prestare molta attenzione alla situazione del debito pubblico in rapporto al prodotto interno lordo, il PIL, un indice molto conosciuto da quasi tutti i cittadini. Non siamo, però, riusciti a mettere in atto quei provvedimenti e le riforme attesi da anni, necessari per migliorare i valori di questo indice. In fondo, sarebbe stato semplice: bastava far crescere il prodotto interno lordo, prestando attenzione all'ambiente e alla sostenibilità. In alternativa, si potevano attuare misure per ridurre il debito pubblico oppure conseguire entrambi i risultati. Tutto ciò, però, non è stato fatto. Poi è scoppiata la pandemia da Covid-19, che ha fatto emergere tutte le debolezze del nostro Paese, a partire dalla gestione del sistema sanitario pubblico, che ha mostrato tutta la sua fragilità rispetto ad uno dei fenomeni più prevedibili a livello mondiale: il contagio da virus. Lo stesso rapporto Stato-Regioni è stato messo a dura prova proprio sulla gestione della sanità, la materia concorrente simmetrica per eccellenza, trasferita alle Regioni in funzione della riforma del Titolo V della Costituzione. Anche su questo tema, che riguarda il corretto funzionamento della pubblica amministrazione a livello centrale e periferico c'è molto su cui riflettere. In pratica, abbiamo avuto la riprova che una determinata modalità di organizzare la pubblica amministrazione non ha dato il meglio di sé; questo rispetto, ad esempio, al tema delle autonomie, che va attenzionato facendo tesoro dell'esperienza avuta nell'ambito sanitario. La pandemia ha anche condizionato e limitato i rapporti sociali, creando dei forti disagi al sistema economico, generando una crisi della domanda. Ciò ha avuto ripercussioni sulle attività imprenditoriali e su quelle professionali, interessando quasi tutte le categorie lavorative. È stata limitata la possibilità per gli studenti di frequentare in presenza le scuole di ogni ordine e grado e per i cittadini di poter interagire agevolmente con le istituzioni. A fronte di quanto appena riportato sul 2020, per fronteggiare l'emergenza da Covid-19 abbiamo dovuto adottare misure straordinarie, che hanno avuto un forte impatto sul bilancio dello Stato, sia per quanto riguarda le risorse stanziate, ma anche per quanto riguarda l'andamento della gestione e la realizzazione della spesa. Porto alcuni esempi. Con il decreto cura Italia abbiamo adottato misure per potenziare il Servizio sanitario nazionale e dare sostegno economico alle famiglie, ai lavoratori e alle imprese più colpite dalla crisi; con il decreto liquidità abbiamo adottato, fra le altre, misure per facilitare l'accesso al credito e gli adempimenti fiscali per le imprese; con il decreto rilancio abbiamo adottato misure in materia di salute e di sostegno al lavoro e all'economia, nonché di politiche sociali. Con il decreto Covid-19 agosto abbiamo adottato ulteriori misure per il sostegno ed il rilancio dell'economia; con i decreti ristori abbiamo integrato in un solo disegno di legge ben quattro provvedimenti in materia di tutela della salute, di sostegno ai lavoratori e alle imprese, di giustizia e sicurezza. Nel complesso, questi provvedimenti del 2020 hanno immesso nel bilancio dello Stato risorse aggiuntive per oltre 205 miliardi di euro, con il Parlamento impegnato a votare gli scostamenti di bilancio per garantire la copertura finanziaria in virtù della sospensione temporanea dei vincoli del Patto di stabilità. Inoltre, è doveroso da parte mia, visti i precedenti interventi, ricordare la grande funzione sociale assolta dal reddito di cittadinanza, fortemente voluto dal MoVimento 5 Stelle già dal 2019.
2021-08-05	M5S	MarinelloGaspareAntonio	L'autista è l'esclusivo operatore che svolge: attività di conduzione dei mezzi di soccorso sanitario e salvaguardia della sicurezza degli occupanti dei mezzi medesimi; accertamento dell'efficienza e della sicurezza del veicolo di soccorso affidatogli; conoscenza di tutti i presidi sanitari a bordo; comunicazione radiotelefonica con la centrale operativa 118, con gli altri mezzi di soccorso e con le aree di emergenza e pronto soccorso degli ospedali; comunicazione gestuale e luminosa con l'eliambulanza; capacità di lettura della cartografia; conoscenza e utilizzo dei sistemi di navigazione e posizionamento globale GPS; collaborazione nell'intervento di soccorso sanitario nelle varie fasi del suo svolgimento; immobilizzazione e posizionamento corretto e adeguato del paziente per il trasporto. Da Nord a Sud sono sempre più numerosi gli episodi di aggressione, segno evidente che il pericolo riguarda tutto il territorio italiano. Ritengo quindi doveroso da parte delle istituzioni evidenziare questi episodi, anche per continuare a tenere alta l'attenzione verso questa categoria di lavoratori, che durante il periodo pandemico hanno dato ulteriore dimostrazione della loro capacità e dell'abnegazione al lavoro, consapevoli del rischio cui andavano incontro. Nella mia vita professionale ho trascorso trentatré anni come medico di emergenza e urgenza e conosco quindi molto bene il grande lavoro svolto giornalmente dagli autisti delle ambulanze. A tal proposito, con questo mio intervento voglio anche richiamare l'attenzione del Parlamento sull'assoluta necessità di completare e accelerare l' iter legislativo del disegno di legge n. 1127 (Riconoscimento della figura e del profilo professionale di autista soccorritore), depositato nel marzo 2019, al fine di regolamentare questa figura inserendo importanti aspetti normativi, tra cui l'esigenza di garantire un'adeguata formazione, anche in considerazione della delicatezza delle mansioni espletate per il riconoscimento della figura. Proprio in questi giorni in Commissione sanità abbiamo incardinato il provvedimento. Auspico quindi che si proceda spediti, in accordo con tutte le forze politiche, perché su queste tematiche non possono esserci divisioni e l'impegno deve essere sinergico a livello istituzionale.
2021-09-15	FdI	ZaffiniFrancesco	Collega Sileri, con riferimento alle sue affermazioni, dico che sono molto convincenti, anzitutto per i suoi colleghi di partito. Stamattina ho ascoltato il collega Endrizzi. Collega Sileri e colleghi che fate parte con me della Commissione igiene e sanità, nei primi anni di lavoro della Commissione abbiamo ascoltato pareri assolutamente discordanti sui pro vax da parte dei rappresentanti del suo partito. Pertanto, se lei oggi è riuscito a folgorare, sulla via di Pregliasco, i suoi colleghi, le dico due volte bravo. Ha folgorato sulla via di Pregliasco, anzi di Sileri.
2021-09-15	LN	RipamontiPaolo	Poiché oggi rincorriamo un po' la campagna vaccinale anche attraverso obblighi surrettizi che stanno innescando non poche polemiche e, da questo punto di vista, invito anch'io ad abbassare un po' i toni, credo sia utile una maggiore trasparenza sull'indicazione dei dati forniti quotidianamente dal Ministero e ripresi dai media. A me viene spontaneo, da uomo vaccinato, pensare che il percorso vaccinale sia davvero una tutela così come è riportato sul sito dell'Istituto superiore di sanità. Nel momento in cui vengono forniti i dati dei contagiati, degli ospedalizzati, delle terapie intensive e dei deceduti, vorrei che fosse chiara la percentuale di vaccinati che sono stati contagiati, ricoverati, che sono in terapia intensiva e di vaccinati che purtroppo sono deceduti.
2021-09-15	M5S	CastelloneMariaDomenica	Serve quindi, mai come in questo momento, senso di responsabilità e di collettività per ridurre il rischio sanitario e permettere la ripresa economica. A questo serve il green pass che è un passaporto e, come tale, senatore Zaffini, non può essere volontario perché perderebbe il suo valore. È un passaporto che certamente non basta, ma aiuta a proteggerci e riprenderci la vita. Noi del MoVimento 5 Stelle abbiamo lavorato molto per rendere questo provvedimento più funzionale e più efficiente, prolungando la durata del green pass da nove a dodici mesi, includendo i test salivari tra quelli che danno accesso alla certificazione verde, contrastando l'isolamento dei pazienti ricoverati, permettendo ai familiari di accedere alle strutture sanitarie. Questa pandemia ci ha insegnato che l'individualismo non paga, soprattutto quando si tratta di beni comuni, come la salute, che se non vengono distribuiti rendono tutti meno protetti. Anche i cittadini devono arrivare a questa convinzione, ma hanno bisogno di strumenti di riflessione che noi dobbiamo fornire. Tra questi strumenti c'è innanzitutto la trasparenza. Sono d'accordo con chi diceva che c'è bisogno di dare informazioni chiare, precise e trasparenti, perché se non c'è trasparenza proliferano complotti e pregiudizi. Dalla trasparenza deriva la partecipazione: i cittadini non devono essere fruitori passivi, ma protagonisti dei servizi. Infine, il terzo strumento è la convinzione della sacralità dei beni comuni, come la salute. Abbiamo capito quanto valgano la salute pubblica e la sanità pubblica. Questi tre strumenti (la trasparenza, la partecipazione, la sacralità dei beni comuni) diventano tre valori, sui quali costruire una nuova società, più equa, più giusta, più fraterna. Ricordo le parole di Papa Francesco in quella piazza San Pietro piovosa e deserta quando disse che non possiamo pretendere di rimanere sani in un mondo malato. Qualche mese dopo, agli economisti riuniti a Cernobbio, chiedeva un'economia che fosse espressione della cura, mettendo al centro i beni comuni. Questo oggi chiediamo: la tutela della salute quale bene comune. Questo Paese ha una grande voglia di ripartire; lo dimostrano i nostri giovani, gli scienziati con le loro scoperte; l'hanno dimostrato i nostri atleti, con le loro vittorie. Siamo un grande Paese e dobbiamo continuare a scrivere una grande storia, mettendo da parte i complottismi, i fanatismi, l'odio e lavorando finalmente tutti insieme per il bene comune.
2021-09-15	M5S	PisaniGiuseppe	Ritengo che il green pass non sia affatto un obbligo surrettizio, assolutamente; anzi è una misura di libertà, come più volte è stato già detto in Aula, perché ha agevolato l'espressione di libertà individuali e la ripresa di molte attività sociali e lavorative, che possono essere esercitate con un maggiore grado di tutela della salute (non in sicurezza assoluta, ma sicuramente con un maggiore grado di tutela). Si consente infatti una maggiore possibilità di movimento rispetto a un divieto assoluto e indiscriminato, che peraltro sarebbe ingiusto e ingiustificabile. È stato anche affermato da taluni che il Governo preferisce l'estensione del green pass piuttosto che imporre l'obbligo vaccinale per sfuggire alle responsabilità derivanti da eventuali danni causati dal vaccino; ciò è sbagliato, non è corretto, non è vero. Esiste una copiosa giurisprudenza costituzionale che riconosce l'obbligo di indennizzo a carico dello Stato in caso di danni all'integrità psicofisica derivanti da vaccinazione, non solo obbligatoria, ma anche raccomandata. Condivido comunque una preoccupazione, quella espressa dal Comitato nazionale per la bioetica, quando afferma che il pass Covid-19 deve essere mantenuto in vigore per il tempo strettamente necessario, in modo proporzionato e temporaneo, introducendo le garanzie necessarie per impedirne abusi, e che non deve costituire la premessa per misure automatiche più ampie e definitive o per altre forme di tracciamento, profilazione o sorveglianza. Ogni misura di restrizione e di condizionamento delle libertà individuali, basata sulle condizioni di salute, che si estendesse oltre il termine indicato deve essere considerata eticamente e giuridicamente inaccettabile. Negli ultimi trenta giorni, secondo il report dell'Istituto superiore di sanità, il tasso di ricoveri in terapia intensiva fra gli over 80 con il ciclo vaccinale completato è stato ben tredici volte più basso rispetto ai non vaccinati. In alcune Regioni, tra esse la Sicilia (dalla quale provengo), oltre l'80 per cento dei ricoveri nei reparti di terapia intensiva Covid è costituito da soggetti non vaccinati. Questi sono dati dimostrati e che dimostrano a loro volta che è stato raggiunto l'obiettivo di una forte riduzione del rischio di morte e di malattia importante da SARS-CoV-2 nelle persone vaccinate rispetto a quelle non vaccinate. Quindi, a mio e a nostro parere, è necessario - come è già stato detto dal collega Mautone e da altri - che si prosegua con una costante ed efficace campagna di informazione, al fine di dissipare dubbi e paure sui vaccini, di spiegare e di persuadere le persone, evitando, nei limiti del possibile, di obbligarle. La comunicazione dei dati e dei risultati e il loro monitoraggio devono essere - concordo con quanti hanno già espresso questo concetto - trasparenti, corretti, chiari e comprensibili. Ciò specie in considerazione della ridondanza di informazioni provenienti da più parti, purtroppo talvolta anche da qualcuno di noi, da qualche personaggio politico che sembra muoversi più sulla base di un mero calcolo elettorale, che per finalità di sanità pubblica. Ciò è ancor meno accettabile soprattutto in un momento storico come quello attuale e specie quando si tratta di temi e argomenti scientifici per i quali contano solo i fatti e le evidenze e le chiacchiere stanno a zero. Come già detto dal collega Mautone, per quanto riguarda l'ipotesi di un obbligo vaccinale collettivo, concordando con quanto affermato dal nostro presidente Conte, riteniamo che esso sia da considerarsi come ultima risorsa ed extrema ratio nel caso in cui non si raggiungesse la soglia dell'immunità di comunità, mettendo a repentaglio il bene della collettività. Da medico che crede nella scienza, nella prevenzione, nell'efficacia dei vaccini e nella medicina basata sull'evidenza (quella stessa medicina che ha già permesso di sconfiggere malattie come poliomielite e vaiolo), penso che la rapidità con cui si è riusciti a preparare il vaccino per la Covid-19 sia stata un enorme progresso scientifico che di certo ha posto diversi interrogativi. Tuttavia, è da riconoscere che non esisteva un'opzione alternativa altrettanto efficace per contenere le gravi conseguenze della diffusione di un virus che si era già rivelato mortale per la specie umana. Concludo affermando che in questo contesto fare il vaccino è doveroso e, come ha dichiarato il santo Padre, è anche un atto di amore perché - non dimentichiamolo mai - l'amore è anche sociale e politico.
2021-09-15	M5S	PisaniGiuseppe	Signor Presidente, ho chiesto di intervenire in discussione per esporre alcune considerazioni personali in merito al decreto-legge in discussione e sulla campagna vaccinale. Ritengo che l'azione del Governo dovrebbe basarsi su un patto di fiducia reciproca tra lo Stato e il cittadino, soprattutto in tema di salute. Lo Stato da una parte, tramite la sanità pubblica, deve offrire gratuitamente cura e prevenzione delle malattie, congiuntamente però a un'informazione corretta sui benefici e sui rischi delle pratiche mediche. Ai cittadini spetta accettare l'offerta, memori, tutti i cittadini, che, come citato nell'articolo 32 della nostra Costituzione, la salute viene tutelata dalla Repubblica come fondamentale diritto dei cittadini, nell'interesse della collettività. Questo è un passaggio molto importante, perché significa che la salute dovrebbe essere tutelata anche tenendo in considerazione il bene e l'interesse della collettività. Pertanto, nessun cittadino dovrebbe sottrarsi al compito di garantire tale interesse della collettività, perché, se tutti abbiamo il diritto a cure gratuite, tutti dovremmo sentire anche il dovere di garantire l'interesse e il bene della collettività.
2021-09-15	PD	MarcucciAndrea	Signor Presidente, autorevoli rappresentanti del Governo, intanto, da parte mia un plauso al Governo, al Presidente del Consiglio, al Ministro della sanità per la coerenza con la quale stanno portando avanti questa battaglia epocale per la nostra società e per i provvedimenti in continuità: quello che oggi stiamo discutendo e votando qui al Senato, ma anche quelli che sono stati emanati in queste settimane e quello che, credo, sarà approvato domani dal Consiglio dei ministri. A mio avviso, un'azione così incisiva era auspicata ed assolutamente necessaria. Io credo che il combinato disposto di una programmazione attenta e determinata di un programma di vaccinazione così intenso, che sta dando grandi risultati, e della politica del passaporto vaccinale (o green pass, comunque lo si voglia chiamare) sia la soluzione migliore di fronte a questa pandemia che non ha precedenti. Dico, anche con orgoglio, che siamo diventati esempio per l'Europa e per il mondo. Stiamo operando bene e dobbiamo semplicemente continuare a farlo. Sono orgoglioso di supportare queste scelte del Governo a nome del Partito Democratico. Del resto, abbiamo ascoltato, anche in quest'Aula, una palese strumentalizzazione della situazione. L'Italia oggi avrebbe bisogno di una unità di intenti, di una chiamata alla responsabilità collettiva e alla responsabilità individuale. Oggi avremmo dovuto sostenere tutti insieme l'esigenza della vaccinazione di tutti gli italiani. Oggi si sarebbe dovuta sostenere insieme l'esigenza di andare avanti col green pass in maniera progressiva e decisa. Questo per un semplice motivo. Lo dico ai colleghi di Fratelli d'Italia e ai colleghi, anche della maggioranza, che hanno assunto posizioni diverse, sulle quali poi tornerò: semplicemente per l'interesse della nostra comunità nazionale; semplicemente perché l'Italia ha bisogno di questo; semplicemente perché l'evidenza scientifica ci detta questa linea comportamentale. I risultati sono chiari, in parallelo a quello che sta succedendo nel resto del mondo. Non si deve aver vergogna anche di rinunciare a una piccola parte della nostra libertà individuale, perché lo si fa per un bene più grande, che è il diritto di tutti a ritornare alla libertà che conosciamo, alla libertà che la nostra Repubblica e la nostra democrazia ci hanno garantito.
2021-09-23	FdI	ZaffiniFrancesco	Nel merito, Presidente, mi vorrei riallacciare alla discussione - invece ha avuto, almeno in apparenza, altre caratteristiche - che abbiamo svolto sul primo provvedimento che ci è stato sottoposto a proposito della vicenda del passaporto vaccinale. Mi riallaccio soprattutto all'intervento del collega Sileri, a una sua parte in particolare che io reputo assolutamente importante in cui si parlava di un contenuto diagnostico del green pass. Sileri ha dato una lettura assolutamente interessante, che io condivido profondamente. Ripeto che noi critichiamo questo documento solo per la parte che attiene alla sua obbligatorietà e ribadisco, colleghi, qualora ce ne fosse bisogno, che stiamo parlando di una cosa che non fa nessun altro Paese civile, e cioè rendere il documento obbligatorio per poter lavorare e vivere. Quindi, non siamo noi marziani, ma lo siete voi, lo siete voi che popolate il famoso quadro di Magritte, e non noi. Noi stiamo riempiendo di normalità un dibattito che altrimenti sarebbe surreale. Se non ci fosse il Gruppo Fratelli d'Italia, Presidente, questo dibattito, oltre che indecoroso, sarebbe surreale, perché voi pretendete di affermare una normalità che normalità non è, dal momento che nessuno fa questo. Torno a parlare di merito. Il collega Sileri ha parlato di un'importante vicenda, che attiene al contenuto diagnostico del green pass, e cioè alla parte che afferisce ai cosiddetti tamponi. Avete messo mano a un aspetto, nel delineare il secondo provvedimento. Peraltro, c'è poi la moda di fare i provvedimenti a tozzi e bocconi, come diciamo dalle mie parti; a me piace parlare in modo che ci capiamo. C'è la moda di tirare fuori i provvedimenti un po' per volta, come passa - si direbbe - per vedere quello che succede, quando dietro ad essi ci sono settori industriali e attività economiche che si devono organizzare; vite quotidiane che si devono realizzare; gente che porta i figli a scuola, gente che deve organizzarsi la giornata, donne che lavorano. La moda di tirare fuori i provvedimenti un pezzettino alla volta è un atteggiamento da Stato con la lettera S maiuscola? Non è invece un atteggiamento sciatto e assolutamente inadeguato al momento che stiamo attraversando di grande emergenza economica, sanitaria e soprattutto sociale? Torniamo alla vicenda dei tamponi. Per bocca del rappresentante del Governo, che è, peraltro, rappresentante informato, perché ricopre un incarico importante nel Dicastero della sanità e lo fa con passione e con competenza - e non è una piaggeria; tante altre cose le dice sbagliate, ma questa l'ha detta giusta - ci viene detto che il green pass è importante perché ha un contenuto diagnostico, rappresentato dai tamponi. Bene: questa cosa ce la stiamo dicendo, Presidente - e lei e i colleghi siete testimoni - da marzo del 2020. Il virus, la pandemia, l'attuale circostanza sanitaria di grande emergenza si caratterizza per un'importantissima percentuale di persone che non ha sintomi, ma che è contagiata ed è contagiosa. Il vaccino si deve fare, perché salva la vita. E basta con la storia che chiunque fa una domanda debba essere etichettato come no vax. Fate schifo quando fate ciò, perché io voglio parlare, ho l'obbligo di parlare e di dire quello che penso e non sono un no vax. Siete voi no vax, che pretendete di trattare gli italiani da sudditi.
2021-10-06	LN	RivoltaErica	Indubbiamente i dati emersi dall'analisi della NADEF vedono un miglioramento previsionale riferito del terzo trimestre, mentre per il quarto ci sarà una lieve decrescita. Si pensa comunque a un aumento del 6 per cento annuo. Quindi, direi che, rispetto alla previsione del DEF del 4,5 per cento, sicuramente il dato è positivo. Per il 2022 la crescita prevista è più moderata, ma rileviamo come comunque anche il deficit per il 2021 sia sceso rispetto a quello del 2020, per cui i dati migliorano. Come potrebbe essere diversamente con le misure e la potenza di fuoco messe in campo? La preoccupazione emersa durante le audizioni anche dagli interventi dei vari colleghi è stata proprio quella di fare in modo che questa ripresa visibile, ribadita dai rappresentanti dei vari settori produttivi, dagli industriali agli artigiani, diventi strutturale, e quindi una crescita più bassa, non agli stessi tassi, ma costante. Dovranno quindi andare in porto degli atti precisi, come lo è certamente - lo diciamo da anni in quest'Aula - il contrasto all'evasione fiscale. Bisognerà, poi, porre particolare attenzione all'aumento della spesa per gli investimenti, per la ricerca, per l'innovazione, per migliorare l'istruzione e la sanità del nostro Paese, e cioè per permettere di avere un livello di base che ci proietti in un futuro di maggiore benessere. Certamente sono molti i problemi, e ne tratterò solo alcuni. Per esempio, viene richiesta una maggiore flessibilità di ingresso e di uscita dal mercato del lavoro, perché devono poter rientrare quelle persone - le donne soprattutto - che sono state espulse a causa della pandemia; ma bisogna che ci sia anche una formazione particolarmente efficace di tutti i lavoratori. Se il nostro deve diventare un Paese con conoscenze digitali più diffuse; se il datore di lavoro - industriale, artigiano, pubblica amministrazione - richiede un livello maggiore di conoscenze, di abilità e di produttività, bisogna che queste siano sostenute da un livello di istruzione e formazione crescente. Quindi, dovremmo davvero concentrare le nostre forze, le nostre risorse e i nostri investimenti su questo fronte, perché il capitale umano è l'elemento più importante. E non parlo solo dei livelli alti, rispetto ai quali occorre certamente fare in modo che i giovani più qualificati che sono all'estero trovino incentivi che li portino a rientrare nel nostro Paese. Il clima di fiducia e di aspettative positive ora c'è: prima era all'estero, in alcune capitali - sto pensando, per esempio, a Berlino e a Londra - ma adesso è presente anche nel nostro Paese. Bisogna fare in modo che quei ragazzi che si sono formati in Italia o all'estero, ma che comunque ora sono all'estero, tornino e diano il loro contributo alla crescita di un Paese che si sta muovendo, che sta diventando autorevole anche al di fuori dei suoi confini. C'è ottimismo all'estero rispetto alla nostra crescita: siamo diventati più affidabili, per cui, bisogna perseguire questa strada. Allo stesso modo, bisogna fare in modo che anche i lavoratori meno qualificati, con una formazione ad hoc, possano essere adeguati a ruoli migliori, comunque più performanti. Quindi, si alza il livello di tutti i lavoratori. E questo è ciò che dobbiamo fare per programmare una crescita continua. Vengo ora al reddito di cittadinanza. Voglio trattare il tema perché è sempre uno stimolo sentirne parlare da alcuni colleghi, che sono anche amici. Non capisco perché non ci si possa fermare e dire che alcune cose non sono andate bene. Lo dico anche dal punto di vista di amministratore locale. I PUC (Progetti di utilità collettiva) non hanno funzionato. Diciamolo.
2021-10-06	M5S	DellOlioGianmauro	Che lo si voglia ammettere o meno, parlare di spazi fiscali che permetteranno di rinnovare misure in tema di sanità, efficientamento energetico degli edifici, investimento e innovazione nel Fondo di garanzia per le PMI, significa che il Governo ha capito quanto siano state importanti le misure approvate dal Governo Conte II, con il supporto del MoVimento 5 Stelle, in questi settori.
2021-10-06	M5S	DellOlioGianmauro	Non dovrebbe essere necessaria una traduzione, ma a scanso di equivoci faccio notare che, in primo luogo, il richiamo al rinnovo di misure in campo sanitario non fa altro che evocare l'ingente incremento di risorse che, durante i Governi Conte, grazie al Movimento 5 Stelle, sono state destinate alla sanità, dopo il precedente decennio in cui lo stesso Servizio sanitario - come hanno mostrato diverse autorevoli ricerche - è stato definanziato per circa 40 miliardi di euro, soprattutto a causa delle scelte distruttive compiute negli anni dell'allora Governo Renzi.
2021-10-06	M5S	PirroElisa	Da circa un anno la 12ᵃ Commissione sta affrontando un affare assegnato proprio sulla medicina territoriale e su quello che dovrà essere nell'epoca post -Covid. Le criticità che abbiamo evidenziato sono le stesse che penso siano evidenti a tutti, relative alla formazione dei nostri medici - soprattutto di medicina generale - (sempre per tornare al punto precedente) che va migliorata e non può più essere affidata alle Regioni ed essere così diversa da un punto all'altro del nostro territorio, come diversi sono stati le prestazioni e il modo di affrontare la pandemia. Bisogna che anche queste figure abbiano una specializzazione universitaria, che garantisce più uniformità, più qualità e più qualificazione per chi esce da tale formazione. Bisogna che rafforziamo la figura dell'infermiere di famiglia o di comunità, che abbiamo introdotto già l'anno scorso, ma non a sufficienza. Abbiamo visto infatti che, nei territori in cui questa figura già esiste, è molto utile all'insieme della medicina territoriale: riesce a seguire meglio i pazienti a domicilio (cosa che dovremmo fare sempre più nei prossimi anni); riesce a limitare gli accessi dei cosiddetti codici bianchi ai pronto soccorso; riesce quindi a dare una risposta al bisogno di salute dei cittadini. Tale risposta non può essere a macchia di leopardo sul territorio nazionale: quello che ci ha insegnato questa pandemia, che già qualcuno sapeva e cercava di gridare inascoltato, è che la sanità dev'essere uguale dal Piemonte e dalla Valle d'Aosta fino alla Sicilia, perché è inaccettabile che non ci siano le stesse prestazioni e gli stessi bisogni non vengano esauditi dovunque sul nostro territorio. Con i fondi del PNRR e con le risorse che stanzieremo nei prossimi anni dobbiamo fare in modo che tutte queste disuguaglianze vengano annullate e che gli stessi diritti siano esigibili ovunque.
2021-10-06	M5S	PirroElisa	Se rafforziamo la medicina territoriale, non dobbiamo però dimenticare di non poter depauperare gli ospedali, che erano già stati sottodimensionati nel passato, perché bisognava potenziare la medicina territoriale. Quest'ultima non era stata potenziata dappertutto e, adesso che lo faremo, non cerchiamo però di fare risparmi sempre utilizzando la sanità quasi fosse un bancomat come in passato, riducendo ancora le prestazioni ospedaliere, perché sono già al livello minimo. Cerchiamo quindi di non sbilanciare dall'altra parte il nostro sistema sanitario.
2021-10-06	M5S	PirroElisa	Signor Presidente, onorevoli colleghe e colleghi, vorrei concentrarmi sui numeri contenuti all'interno di questa Nota di aggiornamento del DEF per quanto riguarda la sanità, il nostro scudo nei confronti dell'emergenza e della pandemia.
2021-10-19	M5S	MautoneRaffaele	Signor Presidente, onorevoli colleghi, il mio intervento vuole porre l'attenzione su una realtà estremamente positiva, che rappresenta un successo per i nostri scienziati e le professionalità presenti nel nostro Paese, in particolare, in questo caso specifico, nella mia Regione, la Campania. Vi sono figure di alto profilo nel panorama scientifico e nella ricerca mondiale che confermano ancora una volta, se mai ce ne fosse bisogno, le enormi potenzialità e le grandi competenze della nostra ricerca e dei nostri ricercatori. La necessità di potenziare, supportare e finanziare in tutti i modi la ricerca, al fine di evitare le tante fughe all'estero delle nostre menti migliori, è una priorità. In particolare, in questo caso, dieci bambini hanno ritrovato la vista grazie a una terapia genica, eseguita per la prima volta in Italia nell'azienda ospedaliera dell'Università degli studi della Campania Luigi Vanvitelli, Napoli. I piccoli erano ipovedenti a causa di una rara forma di distrofia retinica ereditaria legata a mutazioni genetiche. Il risultato ottenuto è il frutto del lavoro certosino e approfondito condotto dalla clinica oculistica universitaria in collaborazione con Telethon e il Children's Hospital di Philadelphia. I bambini non erano campani e provenivano da diverse Regioni italiane. Vorrei fare una considerazione importante: Napoli diventa punto di riferimento nazionale per il trattamento di malattie rare della retina. Non più quindi solo viaggi della speranza e di emigrazione sanitaria verso le Regioni centro-settentrionali, più organizzate e strutturate dal punto di vista sanitario, capaci di rispondere in maniera più appropriata e veloce alla domanda di salute di cittadini del Sud, le cui Regioni pagano anni di malasanità, carenze strutturali e organizzative e di piante organiche inadeguate. I dieci pazienti trattati oggi possono scrivere, leggere e muoversi in autonomia; la via del trattamento precoce in una patologia degenerativa come questa è fondamentale. Il successo, frutto di anni di lavoro e di ricerca, permette di offrire una speranza reale di vita migliore ai piccoli pazienti. Occorre essere orgogliosi del team di ricerca che ha ottenuto questo grande risultato, che pone il nostro Paese all'avanguardia in Europa.
2021-10-20	M5S	EvangelistaElviraLucia	Signor Presidente, colleghi, la situazione della sanità sarda è sempre più grave. Oggi voglio unirmi al grido di dolore lanciato dal mio territorio, il nuorese, in merito alla grave situazione in cui versa il polo sanitario. Tutti i reparti dell'ospedale di San Francesco soffrono la grave carenza di personale, in particolare di medici. Si tratta dei reparti di ortopedia e di chirurgia, che non stanno più accettando ricoveri, di radiologia, dove stanno per essere trasferiti altri due medici, di ginecologia e oncologia trasferito di recente in un altro piano. Tutti questi reparti rischiano la paralisi. Non si tratta di un allarme preventivo per il futuro, perché già oggi i pazienti nuoresi sono costretti a recarsi in altri poli sanitari, a Sassari, a Cagliari, o peggio a rivolgersi alla sanità privata, con conseguenti ingenti costi per le famiglie. La medicina territoriale è quasi inesistente; nei paesi mancano i medici di base e i pediatri. E non si pensi che tutto ciò sia dovuto alla pandemia e alla conseguente riorganizzazione emergenziale degli ospedali: sono criticità evidenti da tempo, che avevamo sollevato già prima dell'arrivo del Covid. Siamo di fronte alla compromissione quotidiana del diritto alla salute dei cittadini e la Regione Sardegna deve assumersi la responsabilità di questi disservizi e l'onere di risolverli in fretta. Le promesse fatte dalla Giunta regionale sarda, più volte interpellata in questi anni da tutte le istituzioni - abbiamo fatto incontri, conferenze, manifestazioni - non si sono concretizzate e la situazione è peggiorata. Concludo, signor Presidente, con un appello anche al ministro Speranza e al sottosegretario Sileri, perché intervengano affinché la Regione Sardegna si fermi e cerchi di risolvere la situazione, perché l'intento sembra proprio quello di voler smantellare l'ospedale di Nuoro e quello di Sorgono, a favore di altri poli sanitari come Sassari e Cagliari. Se è così, lo si dica chiaramente, si dica chiaramente quali sono le intenzioni politiche, perché in questo caso i cittadini nuoresi non lo permetteranno.
2021-10-20	PD	StefanoDario	Chiarito questo incipit, mi riporto ai temi all'ordine del giorno. Signor Presidente, l'Italia sta faticosamente, ma sempre più decisamente, risalendo la china dopo il drammatico periodo della pandemia, con un'azione di Governo vigorosa e incisiva, che il suo Governo, il nostro Governo, presidente Draghi, sta portando avanti in questi mesi e che ha già permesso di recuperare molti posti di lavoro, la fiducia nel futuro e una forte credibilità internazionale. Ora sta a noi, classe dirigente del Paese, renderci meritevoli di questa fiducia, dando seguito alle tante sfide racchiuse nel PNRR. Ci abbiamo lavorato tanto, anche qui in Parlamento, e ora dobbiamo provare a raccoglierne i frutti, visto che le riforme e gli investimenti del Piano permetteranno alla comunità italiana di risollevarsi dopo i durissimi mesi della pandemia. Essi ci dovranno aiutare a riconnetterci alle migliori tradizioni industriali del nostro Paese e a riannodare i fili di un rapporto con le istituzioni europee e con gli altri Stati membri che sia all'altezza della sfida che abbiamo davanti. Nella risoluzione che ci accingiamo a votare, signor Presidente, troverà diversi punti che le voglio evidenziare, con dei flash, come punti qualificanti della posizione del Senato. Abbiamo avuto contezza di alcune lacune nella costruzione europea per quanto riguarda il tema della sanità, che è vero essere di competenza nazionale, ma di cui è possibile esercitare meglio a livello europeo alcune competenze. Il vaccino ne è stato l'esempio più evidente. Per questo chiediamo al Governo di sostenere la finalizzazione del pacchetto legislativo relativo all'Unione europea per la salute, per offrire un'assistenza sanitaria di qualità e ridurre le diseguaglianze. Chiediamo anche al Governo di sviluppare il tema del digitale, continuando a perseguire contestualmente gli obiettivi della strategia UE per la sicurezza cibernetica, anche al fine di contribuire allo sviluppo di capacità industriali e di difesa realistiche e credibili nel rispetto delle prerogative nazionali. Come pure chiediamo al Governo di fare dei passi in avanti per arrivare ad una gestione strutturale europea del fenomeno migratorio, superando l'evidente stallo negoziale e politico relativo alla gestione dei flussi. Signor Presidente, abbiamo davanti uno scenario complicato, ma con la sua autorevole guida l'Italia sta facendo una parte importante, ancora più decisiva in una situazione in cui la Germania sta attraversando un momento di transizione politica e la Francia si avvicina alle elezioni presidenziali del prossimo anno. Abbiamo il dovere di crederci e di giocare la partita con il ruolo che ci compete.
2021-10-20	PD	VerducciFrancesco	Signor Presidente, l'Italia sta ricominciando a vivere, dopo mesi interminabili. Portiamo addosso il lutto di oltre 132.000 nostri concittadini che sono caduti per la pandemia, che non è sconfitta e ancora fronteggiamo in parti d'Europa, come dicono i dati allarmanti in Russia, nel Regno Unito di Gran Bretagna e in molte parti del mondo, in particolare i Paesi più poveri, dove mancano i vaccini, dove c'è chi farebbe di tutto per potersi vaccinare, dove non esiste vaccinazione gratuita e capillare come avvenuto con tempismo eccezionale nei Paesi più forti, tra cui l'Italia, a dimostrazione di come la salute e la sanità gratuita e universale siano il principale bene comune, il cardine di una democrazia e di uno Stato di diritto.
2021-11-02	LN	CantuMariaCristina	La sanità ha l'obiettivo di tutelare non solo il diritto alla salute in senso stretto, ma anche il diritto al benessere. Ci sono pertanto dei sostegni materiali che meritano di essere valutati e, nel limite del possibile, supportati per dare alle persone e alle famiglie quella serenità che poi si riverbera anche in ambito lavorativo, riducendo l'ansia di conciliare i tempi di vita e di lavoro con la certezza di avere affidato i propri cari in mani, oltre che professionali, anche massimamente attente e sensibili all'umanizzazione dei processi educativi, di assistenza e cura.
2021-11-02	LN	CantuMariaCristina	Signor Presidente, dal nostro punto di vista la legge europea deve essere l'occasione per andare oltre le misure strettamente emergenziali in continuità e io che mi occupo sempre di sanità e assistenza non intendo smentirmi.
2021-11-02	M5S	EndrizziGiovanni	Signor Presidente, vorrei aprire un focus su un tema ripreso da alcuni emendamenti, l'esercizio dell'attività odontoiatrica, di cui in particolare all'emendamento 4.104 (testo 2), a prima firma del senatore Lorefice. Esso prevede che l'attività odontoiatrica non possa essere svolta da soggetti finanziari o commerciali che non siano odontoiatri. Si prevede che questa compagine societaria sia composta almeno in maggioranza da professionisti iscritti all'albo. Accade, invece, che abbiamo diverse strutture detenute da soggetti finanziari, dove gli specialisti svolgono attività di fatto subordinata. Questo non accade, ad esempio, con gli studi legali: sarebbe impensabile che una società di capitali aprisse uno studio legale, avvalendosi di avvocati che seguono direttamente i clienti in tribunale con rapporti di lavoro di consulenza o di fatto subordinati. Questo perché la prima conseguenza che riscontriamo nell'odontoiatria è la spersonalizzazione della prestazione: questa viene erogata, sì, da un odontoiatra, ma la fattura viene emessa da un soggetto che è finanziario o commerciale. Si affievoliscono dunque le garanzie per i pazienti, a parte le pratiche scorrette segnalate da più parti sul piano deontologico. Sotto questo profilo, bisognerebbe approfondire le difficoltà che hanno oggi gli ordini professionali a vigilare su questi assetti e sulle pratiche commerciali. In caso di congiuntura economica sfavorevole, come nel caso della pandemia, una società puramente commerciale chiude e porta i libri in tribunale, laddove invece l'odontoiatra o una società di odontoiatri resiste anche contro il periodo sfavorevole, perché a quella attività lega il suo stesso progetto di vita. Abbiamo visto chiudere, nella realtà, diverse strutture di questo tipo, lasciando dall'oggi al domani pazienti privi di assistenza, anche quelli che avevano già pagato anticipatamente a società finanziarie a cui erano stati obbligati a rivolgersi. La seconda conseguenza è di ordine fiscale: l'IVA viene spesso esentata in fattura e ciò non può essere fatto da questo tipo di strutture, non per la componente non sanitaria, men che meno quando a fornire la prestazione fosse un soggetto non iscritto all'albo. Questo invece oggi accade e a rimetterci è lo Stato, che perde ogni anno un considerevole gettito, ma ne patisce anche la rete di piccoli e medi ambulatori che si vedono oggetto di concorrenza sleale. Si badi bene, qui non si sta vietando l'attività in forma societaria, ma si vuole che i soci siano anche iscritti all'albo e rientrino nello spirito originario della legge n. 124. Non si esclude la possibilità di finanziamenti che possono dare un importante contributo, ma si afferma che la componente finanziaria non può essere dominante su quella professionale. Non si viola alcuna direttiva europea, perché l'applicazione della cosiddetta Bolkestein è esplicitamente esclusa dall'ambito delle professioni sanitarie. L'esclusione riguarda i servizi sanitari forniti da professionisti del settore sanitario ai propri pazienti per valutare, mantenere o ripristinare le loro condizioni di salute, laddove tali attività siano riservate a professioni del settore sanitario regolamentate nello Stato membro in cui i servizi vengono forniti, ed il regime di autorizzazione comunitario può comprendere anche l'obbligo, per poter esercitare l'attività, di essere iscritto ad un albo professionale. Infine, secondo il considerando 56 della medesima direttiva, la sanità pubblica e la tutela dei consumatori costituiscono motivi imperativi di carattere generale che possono giustificare l'applicazione di regimi di autorizzazione ed altre restrizioni, anche in espresso riferimento, per il considerando 40, alla tutela dei destinatari dei servizi stessi. Anche nei fatti, Presidente, è evidente che non si viola la concorrenza; anzi, si ripristina una più equilibrata concorrenza dopo che, con la nascita delle grandi catene odontoiatriche, tantissimi piccoli e medi studi odontoiatrici sono scomparsi, concentrando l'offerta in un minor numero di soggetti. Concludo, Presidente. Per lo stesso motivo non si mette nessuno sul lastrico dall'oggi al domani; è strano che nessuno abbia sollevato il problema e che non si sia mai chiesto quanti posti di lavoro si siano persi negli scorsi anni proprio a causa dell'avvio delle catene odontoiatriche e della chiusura di tanti studi preesistenti; ma non vi sarà alcuna crisi occupazionale perché vengono dati due anni di tempo per l'adeguamento, e dunque nessuna delle strutture esistenti è obbligata a chiudere. Con l'emendamento 4.104 (testo 2) si riapre una diversa prospettiva di inserimento nel settore a tanti giovani odontoiatri che oggi hanno come unico sbocco lavorare - tocca dirlo, perché in molti casi la sostanza si riduce a questo - sotto padrone, con retribuzioni onestamente inadeguate per un laureato con responsabilità sulla salute delle persone. E di questo pagano le conseguenze anche i pazienti. Invito tutti a votare l'emendamento e vi ringrazio per l'attenzione.
2021-11-02	PD	StefanoDario	Signor Presidente, propongo una riformulazione dell'ordine del giorno G5.100, sopprimendo il quarto capoverso delle premesse, laddove si prevede la verifica preliminare sul possesso della qualifica di guida turistica ai fini dell'autorizzazione all'esercizio temporaneo della professione in Italia. Tale verifica, infatti, non è applicabile alla professione di guida turistica, che non rientra tra quelle aventi ripercussioni sulla pubblica sicurezza o sulla sanità, ai sensi dell'articolo 7, paragrafo 4, della direttiva 2005/36/CE.
2021-11-03	FI	FlorisEmilio	Signor Presidente, onorevole rappresentante del Governo, colleghe e colleghi, ritengo necessario iniziare con un doveroso ringraziamento ai promotori dell'iniziativa popolare. Senza la mobilitazione di centinaia di militanti e senza le 200.000 firme, tra referendum e legge di iniziativa popolare, oggi non saremmo qui; firme raccolte sia in Sardegna, sia in Sicilia, sia nelle isole minori e persino in molti Comuni della penisola; firme apposte in modo consapevole e informato, grazie alla grande campagna mediatica fatta a livello locale in vari territori. Un ringraziamento particolare - permettetemelo - è rivolto al compianto Roberto Frongia dei Riformatori sardi di Massimo Fantola, presidente del comitato promotore della legge sull'insularità. Quello di Roberto Frongia è stato un lavoro assiduo e straordinario e devo dirgli grazie. Assieme a lui ringraziamo tutti i rappresentanti dell'associazionismo, della società civile e delle istituzioni, a partire dai sindaci, che numerosissimi in Sardegna - e non solo - hanno aderito all'iniziativa del movimento promotore. Un ringraziamento è rivolto anche ai partiti politici per il sostegno che hanno dato alle organizzazioni sindacali e datoriali. Grazie veramente a tutti loro. L'essere un'isola rappresenta un evidente svantaggio in un quadro ordinamentale che prevede talune forme di autonomia previste anche dalla Costituzione. Inserire - ovvero, inserirlo meglio di prima - il concetto di insularità nella Carta costituzionale rappresenta però ora una tappa fondamentale. Alle isole italiane sarà riconosciuto il diritto essenziale a colmare un evidente deficit nei confronti della penisola, che indicherà ai governi di non prendere decisioni che accentuino tale differenza. Il fatto che la Regione sarda abbia già uno statuto speciale, come del resto la Sicilia, che le consente di avere autonomia di entrate, evidentemente non basta, perché comunque si è soggetti a leggi nazionali, oltre che a vincoli comunitari, che spesso considerano aiuti di Stato le legittime richieste isolane. La diversità tra il vivere su un'isola e in un contesto nazionale è palese e non necessita di essere spiegata. Dico solo che diversi studiosi attribuiscono proprio all'insularità un deficit valutabile intorno al 20 per cento sull'economia isolana; inoltre, secondo altri studi il costo dell'insularità può essere quantificato in migliaia di euro pro capite all'anno (si parla di una cifra tra 3.000 e 5.000 euro). Tali studi non sono stati fatti in Sardegna, ma sono nazionali e suffragati anche da quelli che comunque sono stati fatti nella mia isola. Appare quindi evidente che bisogna mettere le isole nelle condizioni di competere alla pari con gli altri territori nazionali. Il nuovo testo dell'articolo 119 della Costituzione centra bene il tema in termini opportuni e appropriati e per questa ragione ringrazio i colleghi della 1ᵃ Commissione per l'ottimo lavoro svolto. Il testo che andiamo ad approvare recita: «La Repubblica riconosce le peculiarità delle isole e promuove le misure necessarie a rimuovere gli svantaggi derivanti dalla insularità». Questo comma viene aggiunto dopo il quinto all'articolo 119 della Costituzione, che riguarda gli enti del territorio. Esso contiene ora una definizione persino più puntuale di quella che era presente al comma 3 del medesimo articolo fino al 2001, quando la Carta fondamentale fu modificata. Quel testo recitava: «Per provvedere a scopi determinati, e particolarmente per valorizzare il Mezzogiorno e le Isole, lo Stato assegna per legge a singole Regioni contributi speciali». Pertanto, il testo che andiamo ad approvare ci fa tornare alla ratio e allo spirito dei Padri costituenti, che immaginavano un'Italia tutta uguale da Nord a Sud, isole comprese. Dobbiamo riconoscere che il testo in esame ci pare più puntuale e adatto allo scopo persino del disegno di legge di iniziativa popolare presentato, cui rimane il merito di aver portato il problema dell'insularità all'esame del Senato fino a farlo arrivare all'esame dell'Assemblea. Il tema è quello di colmare un divario economico. Il modo per farlo è promuovere le misure necessarie a rimuovere gli svantaggi derivanti dall'insularità. Non si tratta quindi solo di garantire un'effettiva parità e un reale godimento dei diritti individuali e inalienabili, come recitava il testo iniziale del disegno di legge di iniziativa popolare; si tratta di promuovere le misure che rimuovano gli svantaggi dell'essere un'isola, perché è proprio la rimozione degli svantaggi (economici e non solo) che implica un maggiore godimento dei diritti delle persone. Si tratta di una nuova Costituzione economica, che impegna il legislatore a tenere conto degli svantaggi di essere un'isola quando emana leggi ordinarie. In particolare, le norme di spesa e le disposizioni che riguardano il sistema fiscale dovranno tenere conto della norma costituzionale che impone di rimuovere gli svantaggi territoriali. A questo fine, l'importante è che siano annullati gli svantaggi dell'insularità e che si possa ripartire in competizione anche con le Regioni che ora sono più ricche. L'obiettivo è quello di partire tutti dallo stesso blocco di partenza, eliminando quindi gli svantaggi competitivi che ora sono evidenti a tutti, dalle infrastrutture all'energia, alle reti, alla sanità e ai collegamenti che oggi ci fanno restare indietro. Sono convinto che gli isolani ce la possano fare ripartendo da una situazione di parità e non di svantaggio, perché il riconoscimento dell'insularità significa ridurre gli oneri della discontinuità territoriale, con persone e merci che possano muoversi a minori costi, costruendo infrastrutture, reti e collegamenti a misura di Regione. Purtroppo, la questione della continuità territoriale ad oggi sembra tutt'altro che risolta, come ha ben detto il collega Marilotti nel suo intervento: non ci sono certezze per gli aerei, la continuità scade fra sette mesi; vediamo quello che succederà, si vola sicuramente con difficoltà, ma non è questo il momento di parlarne. La continuità non è solo quella tra l'isola e il continente, ma anche quella interna. Pensiamo all'assenza di elettrificazione delle ferrovie, dovrei dire, ma meglio parlare di un sistema ferroviario totalmente insufficiente o assente. E, ancora, vi sono l'assenza di autostrade, le ridotte infrastrutture in Sardegna e l'energia che costa più del resto d'Italia. Dobbiamo certamente dimenticare - o non dobbiamo farlo - che l'Italia fa parte anche dell'Unione europea. Bisogna anzi rammentare che il Titolo XVIII del Trattato sul funzionamento dell'Unione europea prevede le disposizioni per la coesione sociale, economica e territoriale negli articoli che vanno dal 174 al 178. Le disposizioni di questo titolo hanno continui collegamenti logici e funzionali con il resto del Trattato, che serve a fare in modo che vengano ridotte le differenze sociali ed economiche nell'Unione. L'articolo 174 in particolare prevede che l'Unione miri a ridurre il ritardo delle Regioni meno favorite e, tra di esse, testualmente, quelle insulari: è logicamente ricollegato all'articolo 170, che prevede una creazione delle reti europee per creare uno spazio senza frontiere. Pertanto, quella rete di collegamento europeo, quel corridoio che chiediamo di creare anche con la Sardegna e con le altre isole, deve esserci. Il Governo oggi dovrà prendere atto che l'approvazione del disegno di legge costituzionale che stiamo discutendo porta con sé una nuova e forte volontà del Parlamento nei confronti delle isole, affinché esse non siano più isolate, che è da far valere anche in Europa. L'Esecutivo dovrà trattare anche in sede europea il problema dell'insularità, oltre che a livello nazionale, perché i collegamenti con l'Europa sono importanti per la coesione sociale. Il problema dell'insularità è fortemente connesso alla coesione sociale e alla parità di partenza con le altre realtà europee, non solo con quelle italiane. Ci auguriamo che il governo Draghi che va trattando adesso con l'Unione europea in maniera forte possa ottenere quello che altri Governi non hanno ottenuto per quel che concerne i rapporti tra insularità ed Europa. Ritornando alla trattazione dell'insularità in Costituzione, desidero rivolgere un ultimo ringraziamento alla collega qui presente, presidente del Gruppo, Anna Maria Bernini, che dall'inizio ha dato grande importanza all'insularità e ci ha sostenuto anche quando la questione doveva essere presentata al Senato in un intervento importante con la presidente Alberti Casellati. Ringrazio la senatrice Bernini e tutti voi.
2021-11-03	FI	MasiniBarbara	Signor Presidente, molti lunghi mesi hanno impegnato la 14ᵃ Commissione nella discussione e nell'approvazione della legge europea. La legge europea è un provvedimento vasto: lo è sia per i numerosi ambiti che affronta, sia per la complessità che la caratterizza, ma è anche quel provvedimento che ci delucida relativamente alla partecipazione dell'Italia alla formazione e all'attuazione della normativa, ma soprattutto delle politiche dell'Unione europea. Potremmo dire che è un po' lo stato dell'arte della nostra Nazione per quanto riguarda l' iter di formazione di una cultura europea del diritto, dell'economia e della società che possa dirsi coerente rispetto ai principi e ai valori che abbiamo scelto di condividere quali membri dell'Unione. Per questo con i suoi molti articoli la legge europea interviene su disposizioni vigenti nel nostro ordinamento per adeguare i suoi contenuti al diritto europeo anche attraverso disposizioni che modificano norme oggetto di procedure di infrazione avviate nei confronti della nostra Repubblica o con norme che permettono di chiudere casi di precontenzioso. Ciò avviene su un'infinità di tematiche, sulle norme antidiscriminazione, sulla libera circolazione di persone, beni e servizi, sul codice degli appalti, sulla sicurezza, sulla giustizia o sul recepimento di direttive europee in materia di armi. Si affronta il tema della criminalità informatica, su cui l'Italia fra l'altro non ha correttamente recepito una direttiva. C'è il tema relativo alle nuove fattispecie delittuose e alla modifica delle aggravanti dei delitti di sfruttamento sessuale dei minori e violenza sessuale a danno dei minori, altro ambito in cui si è aperta una procedura di infrazione. C'è il capo relativo alla fiscalità, alle dogane, quello relativo agli affari economici e monetari, quello relativo alla sanità, alla medicina veterinaria, alla sperimentazione sugli animali, su cui la nostra Commissione ha rilevato l'inadeguatezza dei fondi previsti per arrivare allo sviluppo di metodi necessari e alternativi. Mi fermo, ma l'elenco sarebbe ancora molto lungo. Era però necessario fornire uno sguardo di insieme che provasse a far capire di quante situazioni si occupa questa legge e quanto i commissari della 14ᵃ Commissione debbano lavorarvi con estremo impegno. Sono diverse, quindi, le considerazioni che mi vengono in mente rispetto al voto di oggi. Vi è, innanzitutto, la difficoltà di far conoscere per la loro importanza questo tipo di provvedimenti ai cittadini italiani, sebbene questi testi così complessi, per quanto ne è stato finora, insistano fortemente su aspetti della loro vita quotidiana. La mancanza di consapevolezza è indubbiamente una nostra responsabilità, ovvero non siamo capaci di far percepire agli italiani che l'Europa e il suo ordinamento non sono qualcosa di astratto, lontano e influente. E forse dovremmo averlo più chiaro anche noi legislatori stessi, così da non doverci ritrovare poi per mesi e mesi a mettere mano a segnalazioni per normative fatte male o mancanti in eccesso o in difetto. Le procedure di infrazione aperte nei confronti dell'Italia sono 88. Sono tante, sono troppe e sono in aumento rispetto al 2018. In questo provvedimento abbiamo cercato di sanarne alcune. Il numero significativo di procedure, tuttavia, ci mette davanti a un dato incontrovertibile: abbiamo purtroppo una scarsa capacità di stare in linea con la legislazione comunitaria. Il documento che abbiamo redatto in Commissione è il frutto di un dibattito costruttivo, che ha visto tutte le forze politiche collaborare in maniera assolutamente proficua; ed è un documento ulteriormente allargato rispetto al lavoro già molto importante che era arrivato dalla Camera. Il punto centrale però resta la complessità del provvedimento. Il Gruppo Forza Italia ha presentato una serie di emendamenti e di ordini del giorno su cui si sono trovate delle convergenze, che impegnano il Governo a intervenire con una serie di iniziative, con particolare riferimento per esempio alla ricerca - settore a noi molto caro - con un ordine del giorno che impegna a stanziare adeguate misure di finanziamento per lo sviluppo di nuovi approcci metodologici che non prevedano l'uso di sperimentazione sugli animali, cercando così di sanare una procedura di infrazione del 2013. Ci sono poi molti altri input, alcuni purtroppo disattesi, soprattutto relativamente al settore medicale e alla sicurezza, dove mi preme ringraziare l'impegno accorato della collega Giammanco, che tanto si è spesa per i sistemi di videosorveglianza a tutela dei minori, dei disabili e degli anziani. Ora però permettetemi di fare un piccolo appunto. Spesso e volentieri in 14ᵃ Commissione ci troviamo di fronte a provvedimenti di questo tipo, nei quali si discute di tutto, su tante competenze, da vari punti di vista, sebbene i commissari, nonostante la loro buona volontà e il sensibile impegno, non siano - né potrebbe essere altrimenti - onniscienti. Questo - a mio avviso - è un grosso limite, non tanto per il lavoro di noi membri della Commissione, quanto per il Parlamento italiano; e la legge europea - come ho insistentemente detto - è esemplificatrice di questo limite. Dover impegnare così tanto tempo per un provvedimento come questo, che di fatto è un correttivo di errori o dimenticanze del Parlamento stesso, è un controsenso. Non possiamo far finta che l'Europa, le sue istituzioni e il suo ordinamento non impattino sul nostro modo di legiferare. Questo approccio non è efficace: è dannoso e soprattutto è costoso. L'esperienza del Covid ci ha dato prova concreta di quanto i singoli Stati membri siano interconnessi tra di loro e di quanto l'Europa sia necessaria, se definita da un'ossatura coesa e chiara dal punto di vista non solo valoriale, ma anche procedurale. Il PNRR non ci consente più di legiferare in completa autonomia, al punto tale, in alcuni casi, di scegliere deliberatamente di incorrere in procedure di infrazione a cui poi dobbiamo puntualmente porre rimedio successivamente. Mi permetto quindi di fare un appello affinché il coinvolgimento della 14ᵃ Commissione, così come quello del Dipartimento per le politiche europee, sia considerato sempre più un passaggio fondamentale per legiferare in maniera efficace. Gli italiani ci hanno chiesto di essere presenti, efficienti e veloci. Ci sono state volte in cui siamo stati lenti, nostro malgrado, perché quello che abbiamo dovuto affrontare ha comprensibilmente modificato il percorso di alcuni provvedimenti. Altre volte però - e questa legge ne è la prova - la nostra velocità stenta perché ci troviamo a dover fare due, se non addirittura tre volte lo stesso percorso. Questo non vuol dire ovviamente piegarsi alla legislazione europea senza spirito critico, ma vuol dire intensificare il rapporto con i nostri europarlamentari e approcciarsi ai provvedimenti con più pragmatismo e più precisione.
2021-11-03	FdI	MalanLucio	Il comportamento della maggioranza, i continui cambi di idea, i comportamenti che rifiutano il confronto, il Governo che non risponde alle interrogazioni e la maggioranza che non accetta la formazione di una Commissione d'inchiesta sulla sanità che si chiede da anni, che c'è sempre stata e che in questa legislatura è stata rifiutata, ci hanno costretto ad annunciare che non parteciperemo alla votazione. L'anticipazione di un provvedimento così importante, cambiando la Costituzione, peraltro con pochissimi senatori presenti in Aula - a quanto pare non lo ritengono così importante - solo perché si teme che domani i numeri si assottiglino perché, non fidandosi troppo della stragrande e schiacciante maggioranza, qualcuno potrebbe prendere la via di casa, ci ha portato ad annunciare che non parteciperemo alla votazione. E ribadiamo il nostro sostegno alla difesa per l'ambiente, ma al contempo la nostra perplessità su alcuni punti e alcune conseguenze possibili del disegno di legge di riforma costituzionale al nostro esame.
2021-11-03	M5S	MautoneRaffaele	Signor Presidente, onorevoli colleghi, in Commissione igiene e sanità è stato approvato in sede deliberante, all'unanimità, il disegno di legge n. 2255, recante disposizioni per la cura delle malattie rare e il sostegno della ricerca e della produzione dei farmaci orfani. Il testo unificato è il risultato di un lavoro lungo, articolato e sinergico della Commissione e del Governo. Ringrazio la relatrice, senatrice Binetti, per il proficuo lavoro svolto e tutti i commissari appartenenti alle diverse forze politiche per il contributo dato per il raggiungimento di un obiettivo atteso da tanto tempo. Le malattie rare, raggruppate tutti insieme, riguardano solo in Italia circa 2 milioni di pazienti. Il concetto di rarità è quindi relativo. Voglio ricordare che le malattie rare rappresentano un gruppo eterogeneo di patologie complesse nel riconoscimento diagnostico, multiformi nelle manifestazioni cliniche e difficili nell'approccio terapeutico. La problematica rappresenta una priorità politica e una necessità da affrontare per il nostro Servizio sanitario nazionale. Occorre fornire finalmente delle risposte concrete alle persone affette da malattie rare e un adeguato sostegno alle loro famiglie. Il testo approvato, frutto di un importante lavoro e di uno sforzo di sintesi, pone un tassello importante per contribuire più e meglio alla cura delle malattie rare e a sostegno della ricerca e della produzione dei farmaci orfani, recependo i suggerimenti e gli input delle associazioni e delle società scientifiche. Esso prevede l'ampliamento degli screening diagnostici neonatali, piani regionali organizzativi collegati al Piano nazionale delle malattie rare e una più omogenea e migliore organizzazione su tutto il nostro territorio nazionale. È chiaro che ogni cosa può essere migliorata. La legge approvata oggi rappresenta solo l'inizio di un percorso, sì, difficile, ma capace di creare uniformità assistenziale e risposte concrete ai cittadini fragili e alle loro famiglie.
2021-11-03	M5S	PisaniGiuseppe	Consapevoli della stretta correlazione tra qualità dell'ambiente e salute degli uomini, come membri della Commissione sanità del Senato abbiamo proposto l'inserimento nella Missione 6 del Piano nazionale di ripresa e resilienza di misure finalizzate al conseguimento di una specifica ed adeguata formazione professionale sanitaria correlata all'inquinamento ambientale e di istituire all'interno dei dipartimenti di prevenzione delle aziende sanitarie, unità operative multidisciplinari dedicate alla sanità ambientale.
2021-11-04	FdI	ZaffiniFrancesco	Ricordo che quest'anno ricorrono circa quarantuno anni dalla sua istituzione. Pertanto, l'assetto e l'architettura del Servizio sanitario nazionale è in corso di riforma in tante parti e tutto ciò genericamente all'insaputa di questo Parlamento. Arrivano i provvedimenti, come quello di stamattina, che non attiene alla sanità ma viene confezionato alla stessa stregua, e viene depositato "prendere o lasciare" senza dibattito, apponendo la questione di fiducia anche su 30 emendamenti, come diceva poco fa il collega De Bertoldi.
2021-11-04	FdI	ZaffiniFrancesco	Rispetto a queste evidenze arriva il Covid; già quando il tema dell'istituzione di una Commissione parlamentare d'inchiesta sul Servizio sanitario nazionale era maturo arriva il Covid, evidentemente ad aggravare il quadro e ad accentuare la necessità di vedere che cosa accade nella materia complessiva della gestione dell'emergenza e in particolare nella risposta dei provvedimenti di contenimento sanitario. Finalmente, nella giornata di ieri, arriviamo all'apertura del sipario di questo teatrino che si è consumato nella Commissione sanità, anche con la partecipazione - con grande dispiacere devo dire - da comprimari e da attori consumati di colleghi del centrodestra, per impedire alla Commissione di indagare sulla vicenda Covid, perché - questo è il paradosso, Presidente - l'emergenza è in corso. Allora, mi viene da dire: almeno trovatene un'altra. Non volete essere sinceri sulla circostanza che non ci sono le carte in regola, per cui non si può andare a indagare i mille fatti oscuri di questa vicenda, a cominciare dai contratti di fornitura dei vaccini, secretati? Ne dico una, ma ne potrei dire cento. Trovate altre scuse, trovate altri argomenti. Non vi presentate davanti ai cittadini con questo argomento, perché è evidente che nessuno può comprendere che cosa sta accadendo e la distanza di quest'Assemblea e dei parlamentari della Repubblica dai cittadini.
2021-11-10	FI	BinettiPaola	Accanto alla relazione di cura, l'altro filone direttivo importante è quello della ricerca ed è il tema emerso oggi: sia una ricerca come metodo, sia una ricerca oggettiva che porti risultati sufficientemente credibili. Quanto alla ricerca come metodo, abbiamo visto la molteplicità degli interventi televisivi che prima quasi quotidianamente, a Camere riunite, per venti, trenta, quaranta minuti rallegravano o appesantivano tutti i nostri sabato sera o comunque i fine settimana, ora diciamo che questi interventi si sono ridotti, sono praticamente pillole di interventi, ma il contenuto specifico di queste pillole è sempre lo stesso e richiama - a chi di noi è abituato a frequentare la sala Maccari e ama le belle rappresentazioni della storia romana - quel famoso senatore che appariva tutti i giorni in Senato ricordando che delenda est Carthago. Allo stesso modo i nostri esperti appaiono in televisione solo per dire una cosa: vaccinatevi, vaccinatevi, vaccinatevi, come se fosse un'operazione di marketing. Occorre vaccinarsi, ma la ricerca non è solo quella scientifica, quella biologica, è anche la ricerca che in qualche modo affronta, ad esempio, il tema della comunicazione e affronta anche il tema della formazione, che è il terzo filone su cui mi voglio soffermare. Lo slogan : «Vaccinarsi, vaccinarsi!» è un contrasto che si va esasperando con le manifestazioni di stress - sembra proprio diventato uno stress test - che colpiscono la nostra popolazione. La stragrande maggioranza è convinta che vaccinarsi faccia bene; forse qualcuno di voi ricorda che all'inizio della pandemia avevo chiesto, come rispetto per la sanità pubblica, che tutti i senatori venissero vaccinati. Non sto qui a dire quali furono allora le reazioni, come se si trattasse di una casta da proteggere mentre oggi c'è la rincorsa al non vaccinarsi. Io credo profondamente che vaccinarsi faccia bene. Parlo del vaccinarsi una, due e tre volte, ma non credo all'ipotesi avveniristica riportata dal collega che mi ha preceduto secondo cui vaccinarsi fa bene per i prossimi dieci anni. Non ci crede nessuno.
2021-11-10	FI	GiroFrancescoMaria	Do lettura del parere della 5ᵃ Commissione permanente ai sensi dell'articolo 102- bis del Regolamento in ordine al disegno di legge: «Conversione in legge del decreto-legge 21 settembre 2021, n. 127, recante misure urgenti per assicurare lo svolgimento in sicurezza del lavoro pubblico e privato mediante l'estensione dell'ambito applicativo della certificazione verde COVID-19 e il rafforzamento del sistema di screening » . «La Commissione programmazione economica, bilancio, esaminato l'emendamento del Governo 1.8000, relativo al disegno di legge in titolo, trasmesso dall'Assemblea, esprime, per quanto di propria competenza, parere non ostativo condizionato, ai sensi dell'articolo 81 della Costituzione, alla sostituzione dell'articolo 3- quater con il seguente: «Art. 3- quater. ( Misure urgenti in materia di personale sanitario ) 1. Fino al termine dello stato di emergenza di cui all'articolo 1 del decreto-legge 23 luglio 2021, n. 105 convertito con modificazioni dalla legge 16 settembre 2021, n. 126 agli operatori delle professioni sanitarie di cui all'articolo 1 della legge 1 febbraio 2006, n. 43 appartenenti al personale del comparto sanità, al di fuori dell'orario di servizio e per un monte ore complessivo settimanale non superiore a 4 ore, non si applicano le incompatibilità di cui all'articolo 4, comma 7, della legge 30 dicembre 1991, n. 412 e all'articolo 53 del decreto legislativo 30 marzo 2001, n. 165. 2. In ogni caso gli incarichi di cui al comma 1, per i quali non trovano applicazione gli articoli 15- quater e 15- quinquies del decreto legislativo 30 dicembre 1192, n. 502, sono previamente autorizzati, al fine di garantire prioritariamente le esigenze organizzative del Servizio sanitario nazionale, nonché di verificare il rispetto della normativa sull'orario di lavoro, dal vertice dell'amministrazione di appartenenza, il quale attesta che la predetta autorizzazione non pregiudica l'obiettivo aziendale relativo allo smaltimento delle liste di attesa, nel rispetto della disciplina nazionale di recupero delle predette liste di attesa anche conseguenti all'emergenza pandemica».
2021-11-10	FI	RizzottiMaria	Signor Presidente, colleghi, giustamente sono state appena citate perizie mediche; certo, sono d'accordo, le estenderei moltissimo, magari anche in quest'Aula, esattamente come il green pass che orgogliosamente possiedo. Il decreto-legge all'esame dell'Assemblea, che introduce l'obbligo del green pass per l'accesso nei luoghi di lavoro, rappresenta un ulteriore passo verso la più ampia estensione delle vaccinazioni anti-Covid per la popolazione. Si è dibattuto a lungo, anche tra le parti sociali, sulle modalità più idonee per raggiungere questo risultato. La scelta del Governo a cui plaudo è quindi ricaduta sulla previsione di obbligo del possesso del green pass nella totalità dei luoghi di lavoro, in coerenza con il percorso già avviato lo scorso anno attraverso la previsione dell'obbligo di vaccinazione in determinati contesti lavorativi a più alto rischio di contagio. Questa opzione, seppure da condividere per il contributo alla capillare diffusione delle vaccinazioni, certamente comporta delle conseguenze di carattere organizzativo e gestionale di un certo rilievo per i datori di lavoro, chiamati a ottemperare agli obblighi contenuti nella normativa. Le aziende non si sono mai tirate indietro e la pubblica amministrazione, grazie al Governo e al ministro Brunetta, si è data le sue regole. Dal 15 ottobre abbiamo visto ripartire completamente in presenza quei servizi pubblici che tanto sono mancati ai cittadini, con un danno a causa delle pratiche inevase e dell'impossibilità di farlo con il cosiddetto smart working. Non ultimo, finalmente un respiro a tutto l'indotto intorno ai luoghi di lavoro, come bar e ristoranti, che per mesi e mesi sono stati chiusi. In questi mesi e soprattutto nelle ultime settimane si è scatenato un acceso dibattito - ahimè, troppo sopra le righe - con interventi che hanno addirittura paragonato, in un modo veramente inaccettabile, questa misura di prevenzione ad altri orridi esempi di soppressione della libertà. Io sono sicura che, tra tutti coloro che inneggiano a questa libertà o che negano l'importanza di quello che è successo e che continua a succedere con il Covid, nessuno ha avuto familiari o amici perduti a causa di questo virus. Purtroppo i morti sono stati tanti e siamo stati toccati un po' tutti; i negazionisti sono stati fortunati a poter andare in piazza a dire sciocchezze. Noi di Forza Italia - come più volte ribadito - abbiamo compreso molto bene le inquietudini che solleva un semplice certificato e anche gli elementi critici che esso può rappresentare. Siamo convinti che il Governo non può puntare tutto su questo strumento, perché ci devono essere ampi spazi di convincimento di una larga fascia di non vaccinati. Faccio un esempio: perché vediamo pochissimi spazi televisivi in cui si spiega come funzionano i vaccini e in cosa differiscono dagli altri? In cui si risponde in modo semplice alle domande, anche le più strane, che giustamente le persone si pongono, a loro volta impaurite e confuse dalle sciocchezze che si possono leggere soprattutto in rete? C'è sicuramente un gruppo di mestatori fanatici e pericolosi, che vanno bloccati con tutti i mezzi leciti. Ma c'è anche un vasto gruppo di persone che non si vaccina per paure varie e perché si fa poca informazione corretta. Di questo me ne rendo conto, perché ad esempio presso il mio studio medico (al di là del fatto che, essendo uno studio privato, posso chiedere l'accesso con il green pass alle mie pazienti) alcune pazienti che non erano convinte della vaccinazione, sentendo dire cose molto semplici, si sono convinte e si sono vaccinate. Quindi grazie alla credibilità di chi parla di cose che conosce, le persone si possono facilmente convincere. Come rappresentanti anche dei cittadini più confusi, credo che ci si debba chiedere se questo può essere uno strumento efficace e - perché no? - anche efficiente per contenere l'epidemia. Togliamo subito di mezzo quella che forse è stata la ragione principale che ha portato all'obbligo di green pass, cioè l'incentivo alla vaccinazione. Ci si deve vaccinare perché è giusto, per noi e per gli altri. Si deve dire che il green pass non può dare certezza, perché è vero che un titolare può anche portare il contagio; ma noi sappiamo perfettamente che non esiste vaccino al mondo che dia la copertura al 100 per cento e che non esiste farmaco al mondo che sia efficace al 100 per cento. Come mai allora tutti questi grandi pensatori e tutti questi medici e scienziati improvvisati dicono di non volersi vaccinare perché il vaccino non li copre? Intanto si è coperti all'80, al 90 e anche al 95 per cento, a seconda dell'età e di altre condizioni personali, e poi soprattutto lo si vede dai numeri. L'efficacia del green pass non sta nella certezza di non contagiosità, ma nella drastica riduzione della sua probabilità. Per raggiungere quella che viene chiamata immunità di gruppo, non si può pensare di usare misure che rendano i contagi impossibili, ma misure che li rendano molto improbabili, in modo che si riducano via via fino ad esaurirsi. Sappiamo quanto si sia abbassata l'incidenza del virus negli ospedali, soprattutto nelle terapie intensive degli ospedali. Vorrei ricordare, ad esempio, che proprio ieri a Singapore, in uno Stato che comunque mi sembra piuttosto democratico, è stato deciso che chi volutamente non si è vaccinato e si ammala di Covid deve pagarsi le spese sanitarie. Da noi ciò è giustamente improponibile, però poi non si possono fare gli esempi, dicendo che nel resto del mondo sono tutti liberi e nessuno si ammala, perché la realtà non è questa. Il green pass può avere un effetto molto efficace nella diminuzione della probabilità di contatto tra un contagioso e un contagiabile. Se la probabilità diminuisce, diminuiscono anche i contagiati, diagnosticati e non, che a loro volta, grazie al green pass, potranno contagiare di meno e così via. Bene, dunque, le forme sanzionatorie contenute nel decreto-legge, perché creano sia svantaggi, sia limitazioni per chi non accetta di non creare maggiori rischi nella società, ma ciò che è importante è la comunicazione istituzionale, chiara e convincente. Ringrazio per questo il presidente Draghi, per il cambio di passo, anche nella comunicazione, che ha impresso il suo Governo, rispetto ai precedenti. Mi dispiace ad esempio che, quando si parla di sanità, il ministro Speranza non sia mai in Aula, ma sarà comunque sicuramente informato. Ci sono certamente dei no green pass che basano la loro opinione su valori almeno in via molto teorica rispettabili, ma ci sono anche molti che seguono solo dei cattivi maestri, che per varie ragioni, non certamente nobili, non certamente etiche, scelgono di lavorare contro lo sforzo che il Governo sta facendo per controllare l'epidemia. Spero che le forze di polizia, anche grazie alla popolazione, riescano ad identificare costoro come tali e passino quindi ad isolarli. Impariamo a comunicare che il green pass ha il ruolo di semplice invito alla vaccinazione e vedrete che gli italiani inizieranno a considerarlo uno tra i comportamenti più opportuni da seguire, vivendo in una comunità.
2021-11-10	FI	VitaliLuigi	Non siamo usciti dal tunnel : vediamo una luce e la vediamo grazie alla vaccinazione e al green pass. Sicuramente non è il toccasana; non è uno strumento che ci immunizza totalmente dal Covid, ma una cosa è certa: riduce drasticamente le conseguenze negative dell'infezione e cerca di allentare un peso che era diventato insostenibile nei confronti della nostra sanità, perché non esiste soltanto il covid nel nostro Paese, ma anche interventi urgenti e interventi oncologici hanno bisogno di essere espletati esattamente come tutti gli altri. C'è assoluta condivisione sulla linea del Governo. Abbiamo, però, sentito esprimere delle posizioni critiche in quest'Aula da parte di alcuni colleghi. Non le condividiamo totalmente, ma due meritano un'attenzione. La prima è relativa all'immigrazione. Ci si potrebbe chiedere cosa c'entra l'immigrazione con la difesa dal Covid. C'entra moltissimo. Al di là della solita considerazione che non può essere il nostro Paese ad avere sulle spalle da solo il peso di disperati che pensano di trovare l'Eldorado, ma deve essere l'Europa, se è vero che è unita, a farsi carico in maniera responsabile di questo fenomeno, c'è un'altra considerazione: oggi l'immigrazione clandestina diventa un veicolo incontrollabile di contaminazione che non possiamo permetterci e, quindi, invitiamo il Governo a prendere posizioni serie su questo problema. Un'altra considerazione che condividiamo tra le tante dette che, invece, non ci trovano d'accordo è che, quando si chiede il rispetto della legge e delle regole, questo deve valere per tutti, anche per i contestatori dei rave party, che devono rispettare le leggi. Non si può dire che, per evitare problemi di ordine pubblico, si lascia fare a quei signori che li organizzano ciò che vogliono, perché non è un esempio corretto e non credo che arrivino contemporaneamente 10.000 persone nei luoghi di ritrovo. Presidente, avrei evitato la questione di fiducia. È vero che all'interno della 1ᵃ Commissione, dove il provvedimento è stato approfondito, sono emerse delle diversità, ma credo che è sempre prevalso il senso di responsabilità. E lo dico nell'interesse non del Governo, ma del Parlamento. Era giusto che nell'Aula, di fronte ai cittadini, ognuno si assumesse le proprie responsabilità, libero di dire le proprie posizioni, ma liberi anche noi di confutarle in maniera scientifica e politica. Questo non è stato possibile ed è un peccato, perché si è violata una regola della democrazia parlamentare. Ciononostante, nel merito condividiamo e invitiamo il Governo ad andare avanti su questa strada e daremo convintamente un voto favorevole al provvedimento in esame.
2021-11-10	FdI	MalanLucio	La grande preoccupazione del ministro Speranza e di Brusaferro è stata di occultare il documento; dopodiché, il ministro Speranza, proprio qui al Senato, ha detto che non aveva fatto alcuna pressione nei confronti dell'Organizzazione mondiale della sanità, e abbiamo la sua stessa testimonianza, pubblicata da «Report», che dice di aver appena parlato con il direttore regionale per l'Europa dell'Organizzazione mondiale della sanità, Kluge.
2021-11-10	FdI	MalanLucio	Lo stesso Ricciardi si è distinto per varie cose; in particolare pochi giorni fa, il 22 ottobre, partecipando a una trasmissione televisiva ha detto che chi aveva fatto il vaccino Johnson&Johnson doveva rifarlo entro due mesi. Su richiesta di chiarimento da parte della conduttrice del programma, ha dichiarato che doveva essere rifatto subito, a distanza di due mesi. Su questa incredibile affermazione hanno convenuto Franco Locatelli, coordinatore del CTS, Guido Rasi, tra i principali consiglieri del ministro Speranza e lo stesso sottosegretario Sileri. Poi, però, che cosa è successo? Si scopre il documento della FDA (Food and drug administration) americana - o meglio, lo scopre la professoressa Gismondo, che è andata a vedere - in cui si diceva che il richiamo del vaccino Johnson&Johnson andava fatto almeno due mesi dopo la prima somministrazione: «at least two months after». Non dico che è stato un errore di traduzione; il problema è che non si è capito il senso della frase e, sulla base di una frase mal letta e mal tradotta, coloro che hanno in mano i destini della nostra sanità e dei nostri bambini hanno fatto affermazioni incredibili e, anziché essere mandati via, continuano a stare lì.
2021-11-10	FdI	MalanLucio	Parliamo però un momento di Brusaferro, cioè di colui che, insieme al ministro Speranza, ha portato avanti un'azione durissima - parole dello stesso Ministro - nei confronti dell'Organizzazione mondiale della sanità perché occultasse il documento in cui si dimostrava che l'Italia era in grave ritardo sul piano pandemico, non avendolo aggiornato dal 2006, e non avendolo fatto scattare a tempo dovuto. Una carenza che probabilmente è costata migliaia di morti, tanto è vero che l'Italia ha avuto una mortalità molto più alta degli altri Paesi, specialmente nella prima fase.
2021-11-10	FdI	MalanLucio	Signor Presidente, signori rappresentanti del Governo, colleghi senatori, in un momento così difficile per la Nazione, il Governo dovrebbe lavorare per creare coesione e inclusione, per far sentire tutti gli italiani nella stessa squadra; il Governo dovrebbe mostrarsi ed essere affidabile, proporre misure ragionevoli, senza voler fare i primi della classe in qualsiasi forma di estremismo; dovrebbe spiegare queste norme e dovrebbe essere trasparente; in altre parole, dovrebbe dire la verità. Ieri in Commissione, nell'esaminare questo provvedimento, che si è potuto esaminare solo in Commissione perché anche questa volta il Governo impone la fiducia impedendo all'Assemblea, ossia ad oltre il 90 per cento dei senatori, di esprimersi (si sono potuti esprimere solo i componenti della Commissione), abbiamo ottenuto qualche piccola cosa, ossia di poter ritenere valido il green pass da tampone fino alla fine del turno di lavoro, per evitare le cose che irresponsabilmente già sono accadute in queste settimane, come ad esempio treni che si devono fermare a metà corsa perché il macchinista ha esaurito le quarantotto ore di validità del suo green pass. Inoltre, si è ottenuto di evitare che ogni giorno il datore di lavoro debba chiedere il green pass a un lavoratore che il datore sa avere un green pass che vale, ad esempio, per due mesi. Ma è troppo poco, perché per il resto abbiamo ricevuto solo dei no a proposte ragionevolissime, avanzate non soltanto da noi, ma anche da altri esponenti del centrodestra, e non solo. Il no è stato fisso: no all'esenzione dal green pass per i lavori all'aperto, dove non c'è pericolo di contagio; no all'esenzione dal green pass per chi lavora da solo, isolato; abbiamo avuto un no dal Governo per l'accesso alle biblioteche perlomeno per ritirare o depositare libri in spazi riservati; abbiamo avuto un no alla proposta di avere accesso agli impianti sportivi per i minori di diciotto anni; no all'equiparazione dei bus turistici agli altri autobus, come se quelli turistici fossero particolarmente accoglienti per il virus e gli altri no, dove magari c'è la gente pigiata. Abbiamo inoltre ricevuto dal Governo il rifiuto di concedere il green pass per chi ha avuto un'infezione da Covid rilevabile con i test anticorpali. C'è stato un no anche su una proposta non soltanto ragionevolissima, ma basata su evidenze scientifiche menzionate durante le audizioni in Commissione. Abbiamo chiesto di portare a dodici mesi la validità del green pass per i guariti, poiché risulta in tantissimi studi in tutto il mondo, anche molto dettagliati, che la guarigione da Covid dà una resistenza al contagio molto più affidabile e molto più lunga, anche contro le varianti, rispetto a quella da vaccino. Silvio Brusaferro, presidente dell'Istituto superiore di sanità e ascoltatissimo dal ministro Speranza su tutti questi temi, in audizione qui al Senato il 7 ottobre ha detto queste precise parole: confermo che i dati scientifici ci dicono che l'immunità naturale, come peraltro è fisiologico anche per altre infezioni, ha una maggiore persistenza rispetto a quella vaccinale. Abbiamo fatto presenti queste parole al sottosegretario Sileri, che aveva espresso parere contrario sul nostro emendamento che chiedeva di estendere a dodici mesi la validità del green pass per i guariti. Il sottosegretario Sileri dice di aver telefonato al professor Brusaferro, il quale ha negato di aver pronunciato queste parole, ma lui le ha dette e c'è un video, reperibile sul sito del Senato, che tutti possono vedere. Il Parlamento serve a questo, a parlare e a dire cose davanti a tutti, ma forse qualcuno preferisce fare le discussioni all'interno di oscuri CTS e comitati vari, di trattative di corridoio che evitano di portare, per esempio, la legge di bilancio al Senato nei tempi previsti. Noi siamo invece per fare le cose davanti a tutti, però ci è stato detto di no.
2021-11-10	FdI	MalanLucio	Tra i principali sostenitori della vaccinazione dei bambini c'è Walter Ricciardi, il quale proprio oggi ribadisce di essere assolutamente certo che vadano vaccinati i bambini al di sotto dei dodici anni, citando dati totalmente inventati sull'andamento dell'epidemia in Inghilterra: parla di decine di morti tra i bambini, peccato che il sito ufficiale dell'istituto per la sanità parli di sei vittime in tre mesi e sotto i diciotto anni, ma forse i bambini di diciotto anni sono un'altra cosa.
2021-11-10	LN	BagnaiAlberto	Signor Presidente, secondo il rapporto sull'epidemia da Covid-19 dell'Istituto superiore di sanità, aggiornato al 3 novembre, nei trenta giorni che vanno dal 4 ottobre al 3 novembre la Covid-19 ha causato 416 decessi tra i non vaccinati e 423 tra i vaccinati, che arrivano a 450, considerando anche quelli con ciclo incompleto. Quindi il vaccino è inefficace, visto che nei due gruppi abbiamo lo stesso numero di vittime? No, non funziona così, per il semplice motivo che la platea dei vaccinati è molto più ampia di quella dei non vaccinati. I vaccinati con ciclo completo sono 42.672.767, quelli con ciclo incompleto 2.653.423, per un totale di 45.326.190, a fronte di 8.638.749 non vaccinati. Ne consegue che i decessi sono 4,8 ogni 100.000 non vaccinati, e uno ogni 100.000 vaccinati con ciclo completo, il che significa che un non vaccinato rischia di morire di Covid 4,8 volte di più di un vaccinato. Con la stessa logica si dimostra che un non vaccinato rischia di finire in terapia intensiva 11 volte più di un vaccinato.
2021-11-10	LN	RomeoMassimiliano	Dobbiamo essere seri, anche da questo punto di vista, nei messaggi e nella comunicazione, anche perché - sinceramente - chi ha paura del non vaccinato è il primo che mette in dubbio l'efficacia dei vaccini. Io sono vaccinato e non ho paura di chi non è vaccinato; casomai è lui che deve avere paura e non io. Oggi chi teme di più il non vaccinato? Proprio chi ha spacciato il vaccino come se fosse una pozione magica. Solo che, anziché rasserenare il clima cercando di ascoltare qualche suggerimento e consiglio - calmiamoci, lavoriamo e vacciniamoci - in realtà si rischia di alimentare ulteriormente la divisione. Adesso si parte infatti alla carica con il vaccino per gli under dodici. Altro che regolamentare le manifestazioni e vietarle nei centri! Ciò susciterà ulteriori divisioni nel Paese e nelle famiglie e un aumento delle tensioni e dei problemi. In tema di scuola, chiedo al Governo come mai non si è partiti con i test salivari. Il tracciamento promesso è svanito nel nulla e i test salivari autorizzati dall'Istituto superiore di sanità nel mese di maggio, adesso, dopo essere stati autorizzati, vengono ritenuti assolutamente inattendibili. Quello sarebbe stato lo strumento per fare test a tappeto e controllare le scuole senza parlare direttamente di vaccini.
2021-11-17	FI	GasparriMaurizio	Signor Presidente, rappresentanti del Governo, colleghi, Forza Italia aveva già contribuito a questo processo legislativo alla Camera: ricordo la proposta di legge dell'onorevole Maria Tripodi e anche il suo impegno su alcuni aspetti non marginali come, ad esempio, la competenza tra TAR e magistratura ordinaria, tema rispetto al quale abbiamo difeso una giurisdizione che, a nostro avviso, rende più funzionale l'applicazione di questo disegno di legge. L'argomento che oggi affrontiamo, con delle modifiche che il Senato ha apportato al testo che era arrivato dalla Camera - e che quest'ultima mi auguro potrà definitivamente licenziare - è un argomento antico: molti anni fa furono istituiti organismi di rappresentanza all'interno delle Forze armate; la Polizia di Stato nel 1981, con la legge n. 121, fu smilitarizzata e quindi si è aperta a un'articolazione sindacale plurale; le Forze armate ebbero, con i Co.Ce.R, un organo di tutela del personale. Abbiamo modificato quella legge: ricordo che introducemmo il possibile doppio mandato, ossia la rieleggibilità dei membri del Co.Ce.R, che all'inizio non esisteva, così come introducemmo altre facoltà. Ovviamente c'è sempre stata una discussione: è sufficiente lo strumento della rappresentanza per dare voce ai giusti diritti del popolo in divisa? Si tratta infatti di lavoratrici e lavoratori che svolgono attività logoranti e rischiose delle quali tutti quanti siamo consapevoli e per le quali tutti siamo grati al comparto difesa, sicurezza e anche soccorso pubblico (che giustamente va ricordato perché ci sono anche Vigili del fuoco e altre realtà in questa galassia). Poi è arrivata una sentenza, già citata da diversi colleghi, che, come ha detto giustamente la senatrice Pinotti, va letta nella sua interezza, altrimenti si fa demagogia. Stiamo parlando del comparto sicurezza e difesa e delle Forze armate, nelle quali è giusto dare voce ai diritti, ma ci sono andamenti gerarchici e funzionali che vanno considerati una peculiarità. Tant'è vero che io stesso mi feci promotore anni fa - c'era un Governo di centrodestra guidato da Berlusconi - in una condivisione ampia, penso unanime, delle forze politiche, di introdurre il concetto della specificità, nell'ambito del pubblico impiego, del comparto sicurezza-difesa. Non sono lavoratori qualsiasi: le missioni all'estero, l'ordine pubblico in Italia, il rischio di morire e di conseguire invalidità; insomma non devo spiegare all'Assemblea quanto sia logorante e rischioso il servizio in divisa. Le Forze armate hanno contribuito insieme alle Forze di polizia, con l'operazione "Strade sicure" in questi anni, al controllo delle nostre città e dei nostri territori. All'estero abbiamo avuto decine e decine di caduti. Abbiamo giustamente assistito con perplessità al ritiro della comunità internazionale dall'Afghanistan, dove l'Italia, con decine di vite, si è sacrificata per stabilire condizioni di democrazia e di libertà che oggi sono minacciate nuovamente. Anch'io, come altri, mi unisco quindi al plauso alle Forze armate. A proposito delle esigenze "civili" della sanità, ho detto nel dibattito generale - e ripeto in dichiarazione voto - che senza le Forze armate non avremmo avuto l'attuazione del piano vaccinale
2021-11-17	FI	GasparriMaurizio	Signor Presidente, signori rappresentanti del Governo, onorevoli colleghi, dopo lunghe e non facili discussioni arriva qui nell'Aula del Senato questo disegno di legge. Ringrazio in primis il relatore Vattuone - anche per la pazienza con la quale ha cercato di confrontarsi con le diverse istanze che in queste ore all'esterno e ora all'interno dell'Aula affiorano, com'è inevitabile, su un tema così delicato - che ha cercato di arrivare a una sintesi, che non è stata facile, tant'è che questo disegno di legge era stato approvato già da molto tempo alla Camera dei deputati. Il Gruppo Forza Italia anche a Montecitorio ha contribuito a una mediazione, che, come tutte, rischia di lasciare insoddisfatti sia coloro che vorrebbero equilibri più avanzati - così si sarebbe detto con un'espressione della politica antica - sia quelli che pensano che si avvii negli anni futuri una navigazione piena di incognite, perché stiamo parlando comunque delle nostre Forze armate, chiamate a tanti impegni gravosi e delicati, all'estero e in Patria, che richiedono un'organizzazione gerarchica, una strutturazione e dinamiche diverse da quelle di altre organizzazioni. Il problema, che prima è stato affrontato dalla Camera, è stato come coniugare i temi della democrazia, della rappresentanza sindacale e della tutela dei diritti con un'organizzazione di stampo fortemente gerarchico. Ricordo il contributo dato dal Gruppo Forza Italia con la proposta di legge dell'onorevole Tripodi. La discussione sulla giurisdizione del TAR o della magistratura ordinaria che c'è stata alla Camera, su cui i contributi e gli emendamenti di Forza Italia sono stati decisivi, è stata conservata e confermata dal Senato. Seguo queste materie da molti anni e ricordo quando, modificando la legge sul Consiglio centrale di rappresentanza (Cocer), si è introdotta la rieleggibilità, che all'inizio non c'era e che pure allora suscitava problemi, perché si diceva che si professionalizzavano delle figure e che, trattandosi di militari, se fossero stati rieletti, sarebbero diventati "sindacalisti" di lungo corso. Più volte ho sostenuto che forse un ulteriore rafforzamento e un'unificazione dei Cocer, gli organi di rappresentanza interni, avrebbe potuto costituire una soluzione con più poteri per una rappresentanza più incisiva dei diritti del mondo militare. Su questo tema ci si è a volte confrontati. Ci furono ritocchi alla legge istitutiva, ma poi molte cose sono rimaste in sospeso. È arrivata poi la sentenza e, come spesso accade, le sentenze della Corte costringono, inducono e obbligano il Parlamento a legiferare. Abbiamo sentito anche qui in Aula alcune critiche. Anche oggi vedo le note di alcune organizzazioni e associazioni di stampo sindacale che esprimono insoddisfazione. Altri, con principi più conservatori, sono perplessi con altrettanta forza, ma credo che si sia raggiunto un punto di equilibrio. A questo bisogna però accompagnare una serie di riconoscimenti, perché è vero che l'attività delle associazioni sindacali ha dei limiti (è ovvio che nel mondo militare non si può scioperare e non si possono fare determinate cose). Del resto, anche nelle forze smilitarizzate, da decenni sindacalizzate, ci sono limiti alla possibilità di svolgere una rappresentanza. Il contrappeso alle limitazioni dei diritti e a un diverso esercizio delle libertà sindacali, connaturato alla specificità del mondo militare, deve trovare un bilanciamento nel rafforzamento degli strumenti di specificità. Rivendico al Gruppo di Forza Italia, al centrodestra e ai Governi guidati da Berlusconi di aver introdotto il tema della specificità, cioè il fatto di considerare il mondo in divisa e il comparto sicurezza e difesa come diverso all'interno del pubblico impiego, non perché gli altri non abbiano doveri, diritti e sacrifici (basti pensare al mondo della sanità e a tanti settori che abbiamo lodato, soprattutto in queste fasi difficili), ma perché il mondo militare rischia di più, con le missioni all'estero e l'impegno sul territorio (ci sono forze che vengono impegnate nell'ordine pubblico e anche nel mondo dell'Esercito i militari vengono ormai abitualmente impiegati in operazioni in Italia). Tutto questo va "compensato" - voglio usare un termine di questa natura - sul piano economico e normativo. Ci sono molte questioni da risolvere - anche la presidente Pinotti lo sa e lo condivide - sul tema della previdenza: a tal proposito, abbiamo sottoscritto proposte di legge con firme di Gruppi diversi. C'è un problema di natura economica, rispetto al quale questa legge di stabilità fa qualche apertura, che è stata apprezzata anche dagli organi di rappresentanza. È necessario raggiungere un punto di equilibrio sui diritti e le critiche da una parte e dall'altra dimostrano che si è trattato di un faticoso, a volte anche lento, compromesso per bilanciare diritti e funzionalità del mondo militare. Si tratta di un dibattito che dura da tanti anni e che ha portato a risultati come l'istituzione del Cocer, con alcune modifiche, alla legislazione precedente che ho ricordato prima, e con questa legge, che è frutto di una sentenza che però dobbiamo leggere per intero, nella quale parliamo di associazioni di natura sindacale, perché non si ignora una serie di prerogative e vincoli, che poi il personale delle Forze armate affronta con grande orgoglio e tenacia; dobbiamo anche ricordare infatti quello che fa in patria e all'estero. Ricordo al Governo - ma anche a noi stessi legislatori - che dobbiamo andare più veloci sul piano della specificità, che è un fatto di condizione normativa, di trattamenti economici e di garanzie previdenziali che, in un mondo in cui non si può protrarre l'attività lavorativa oltre un certo limite, per le ragioni usuranti dell'attività del comparto sicurezza-difesa, deve garantire meccanismi che non penalizzino coloro che devono sospendere l'attività lavorativa prima di altre categorie per ragioni logiche inevitabili, affinché non vedano una penalizzazione economica. Lo dico anche al relatore e ai membri della Commissione difesa, dove si lavora intensamente, con attenzione, con serietà e cercando sempre soluzioni ragionevoli, perché le Forze armate sono un presidio della Repubblica e non vanno strattonate con atteggiamenti politici che al loro interno possono creare anche guasti, a volte dobbiamo lavorare sul versante della specificità e dei trattamenti economici. Spero che anche le trattative per il contratto del comparto, che il ministro Brunetta ha riaperto e avviato nel corso dell'estate, siano a buon punto, perché siamo in un ritardo notevole: il contratto infatti è per il periodo 2019-2021, quindi quello che ci si accinge a firmare è in scadenza e ne servirà un altro subito dopo. Rivolgo quindi un appello al Governo - da condividere tra Ministro della pubblica amministrazione e gli altri coinvolti, dell'interno, della difesa, dello sport e delle infrastrutture, che poi hanno a che fare con il popolo in divisa - che anche la trattativa contrattuale si concluda positivamente. Guardiamo alle Forze armate nel loro insieme e non facciamone oggetto solo di un appello retorico e occasionale di gratitudine, che si esprime invece anche attraverso le leggi e i provvedimenti economici (la legge di stabilità sarà un ulteriore banco di prova qui in Senato nei prossimi giorni). Senza il mondo in divisa, il Paese non funziona, non solo per proteggersi dai pericoli fisici o perché attraverso le Forze armate l'Italia svolge un ruolo di primo piano nella garanzia dei diritti in tante parti del mondo, con un sacrificio notevole anche in termini di vite umane: come abbiamo visto anche nella vicenda della sanità, infatti, senza le Forze armate il piano vaccinale non sarebbe stato attuato in Italia, diciamolo a chiare note con tutto il rispetto per gli altri comparti della pubblica amministrazione. Ricordo anche l'efficienza logistica nei momenti più tragici e drammatici della pandemia, in cui sono state le Forze armate ad assolvere ai compiti più pietosi. Questa legge è stata descritta dal relatore, con i suoi punti di equilibrio; io stesso ho presentato solo un emendamento, che sottoporremo all'esame dell'Assemblea, su alcune condizioni di eleggibilità. Poi la sperimenteremo, perché ci vorranno i decreti attuativi, si andrà a esaurire la funzione dei Cocer e arriveranno queste associazioni; non c'è dubbio che ci sarà una verifica sul campo da fare, nella dialettica che ci dovrà essere tra le associazioni, i vertici militari e il territorio non solo nella sede centrale (dove a volte è più facile il confronto tra organismi e vertici politici o militari centrali); perché sul territorio sarà un po' più complicato, ma anche a questo siamo stati molto attenti. Signor Presidente, noi esprimeremo un voto a favore della legge in esame, consapevoli delle fatiche fatte per arrivare a questo tipo di mediazione, consapevoli delle critiche di quelli che la ritengono insufficiente e di quelli che la ritengono esagerata e consapevoli che i diritti del personale militare vanno tutelati non solo con questa legge, ma con altri interventi a garanzia della specificità dei trattamenti economici e previdenziali. La posizione di Forza Italia è comunque, da sempre, a favore e a sostegno del popolo in divisa e del comparto sicurezza e difesa, a cui va la nostra eterna gratitudine.
2021-11-18	FdI	MalanLucio	Signor Presidente, abbiamo oggi al nostro esame l'ennesimo decreto-legge - ne abbiamo praticamente uno al giorno - ma eccezionalmente il Governo - dobbiamo renderne merito - non ha posto la fiducia, ma ha posto in essere altre cose che deprechiamo. Finché lo facciamo noi, ci può essere chi dice che Fratelli d'Italia è l'unico partito di opposizione, ma l'ha detto anche il Presidente della Repubblica con una lettera ai Presidenti di Camera e Senato, che è il modo con cui la Costituzione prevede che il Presidente possa interloquire con il Parlamento, ricordando sia il dettato costituzionale direttamente, sia le sentenze della Corte costituzionale che impongono che il contenuto di un decreto-legge sia omogeneo. Nel decreto-legge al nostro esame abbiamo una parte che riguarda le capienze dei vari impianti sportivi e di spettacolo, di autobus e nel settore trasporti. L'adeguamento prevede un incremento della capienza che viene consentita a seguito dell'emergenza Covid. Questa parte, tra l'altro, nel suo spirito di riapertura finalmente, la condividiamo. Poi, però, incredibilmente, in virtù dell'omogeneità, addirittura la Corte costituzionale ha abrogato dopo anni una norma sulla droga contenuta in un decreto che riguardava le Olimpiadi invernali di Torino del 2006. Non è una cosa da poco. È già successo che una norma sia stata abrogata con tutte le conseguenze del caso. Accanto alla parte del provvedimento da cui deriva il nome con cui il decreto è conosciuto, ovvero decreto capienze, c'è un articolo che riguarda i centri di accoglienza per profughi - che non si capisce che cosa abbia a che fare con la prima parte - e c'è un altro articolo a tutela della minoranza slovena, che può essere condivisibile, ma non ha nulla a che fare con i centri di accoglienza, che evidentemente non sono per la minoranza slovena, né tantomeno con la parte del provvedimento che riguarda le capienze degli impianti. Addirittura, è stata aggiunta una parte ancora diversa, l'articolo 9, che riguarda le garanzie della privatezza dei dati personali, la cosiddetta privacy. Fatta questa premessa, il Governo ha messo in atto un intervento che va precisamente e letteralmente contro quanto è stato ribadito - perché era già cosa ben nota - dal Presidente della Repubblica nel modo più solenne, e cioè con una lettera ai Presidenti di Camera e Senato. Quanto al contenuto, ebbene, abbiamo assistito a quello che deve fare il Senato, e il Parlamento in generale, perché finalmente abbiamo potuto votare gli emendamenti. Peraltro, per l'esame dell'articolato non è servito neanche molto tempo, e, seppure così fosse stato, direi che, siccome il lavoro del Parlamento è quello di esaminare i provvedimenti punto per punto, e non con un voto che copre materie del tutto disomogenee, il Senato avrebbe comunque fatto il proprio lavoro. Grazie ai voti che abbiamo espresso questa mattina su alcuni emendamenti, che hanno visto il centrodestra unito, nonostante le differenze - sappiamo bene che Fratelli d'Italia sta all'opposizione mentre gli altri soggetti politici sostengono il Governo - potendo votare finalmente nella sostanza, sono state migliorate alcune misure. Si è finalmente fatta giustizia sui bus turistici, che hanno la possibilità di avere la capienza che hanno gli altri autobus, peraltro fornendo maggiori garanzie. Il testo su cui il Governo si era intestardito prevedeva, invece, una ingiustificata disparità di trattamento. Siamo intervenuti su un articolo - tra quelli che nulla hanno a che fare con il resto del provvedimento - che, per come era scritto, poteva essere condivisibile, ma giustamente è stato trovato un punto debole. Mi riferisco all'articolo che prevede un ampliamento di 3.000 posti del sistema di accoglienza in ragione dell'emergenza dei profughi dell'Afghanistan. Abbiamo più volte esortato il Governo a fare il possibile non per fare un'accoglienza generalizzata di tutti gli afghani che vogliono andarsene dal proprio Paese, ma certamente per coloro che sono personalmente e specificamente perseguitati, coloro che hanno collaborato con la missione militare italiana in quel Paese asiatico. Ebbene, l'emendamento precisava che quei 3.000 posti in più fossero riservati ai profughi afgani; sembrava una precisazione che dovesse essere accolta da tutti, mentre, sorprendentemente, la parte sinistra della maggioranza di Governo ha detto no, confermando il testo originario. In altre parole, hanno ammesso che, con il pretesto dei profughi afghani, avrebbero voluto aumentare di 3.000 posti il sistema di accoglienza per poi metterci tutt'altra gente e non i profughi afghani. Grazie al Senato, che ha fatto il suo lavoro leggendo ed esaminando il provvedimento sul serio, si sono modificate queste storture. Vengo al contenuto più generale del provvedimento. La prima parte, sia pure con un adeguamento sotto alcuni aspetti - permangono, tuttavia, disparità spesso ingiustificate, che solo in parte sono state corrette - ribadisce l'uso del green pass, soggetto, come tutte le norme che riguardano l'emergenza Covid, a continui andirivieni e modificazioni: si sale, si scende, ci si sposta, si modifica la norma. Questo non dà fiducia ai cittadini, i quali, ormai da quasi due anni, stanno subendo norme molto pesanti dal punto di vista umano, economico e lavorativo, ragion per cui avrebbero bisogno di certezza delle norme almeno per due-tre settimane, possibilmente per uno o due mesi. Se il Governo è sicuro delle norme che ha imposto e della loro efficacia - e dovrebbe esserne sicuro, dato che le limitazioni sono pesanti - non deve cambiarle ogni due settimane, altrimenti i cittadini traggono la conclusione che le norme sono irrazionali e inefficaci, cosa che è vera solo in parte: in parte sono irrazionali, in parte inefficaci. È chiaro, tuttavia, che se l'Esecutivo continua a cambiare idea ogni momento, questo crea sfiducia nei cittadini. Allo stesso modo, ha creato sfiducia nei cittadini il fatto che il ministro della salute, l'onorevole Speranza, abbia mentito proprio in quest'Aula, davanti all'Assemblea del Senato, in una seduta molto importante in cui si esaminava la sfiducia nei suoi confronti. Ha mentito spudoratamente, come è emerso nelle scorse settimane, a proposito del suo intervento presso l'Organizzazione mondiale della sanità affinché questa nascondesse una pubblicazione dalla quale emergevano le sue gravi responsabilità per non aver né predisposto, né messo in atto un piano pandemico adeguato ai tempi, con i risultati che abbiamo visto. Probabilmente si sarebbero potute evitare migliaia e migliaia di morti se l'Italia avesse avuto un piano pandemico degno di tal nome e se fosse stato messo in atto per tempo, anziché vietare le autopsie e fare una serie di altre cose inspiegabili che hanno avuto degli effetti molto gravi. Un'altra parte del provvedimento che tengo a sottolineare e che ha destato forte perplessità riguarda l'articolo 9, a cui ho fatto cenno prima, a proposito del trattamento dei dati personali. Ebbene, oggi il trattamento dei dati personali può avvenire in base a disposizioni di legge e da parte di un certo numero limitato di pubbliche amministrazioni. Con queste modifiche non ci saranno praticamente più limiti a tutte le pubbliche amministrazioni - addirittura vengono inclusi gestori di servizi pubblici locali - che potranno quindi accedere e trattare i dati personali delle persone, senza che queste ne vengano informate (se non dalla pubblicazione di questa legge), in base alla determinazione di tali gestori che il trattamento dei dati personali, cioè mettere le mani sui dati personali anche sanitari di ciascuno di noi, possa essere utile a esercitare le funzioni che vengono loro assegnate. Ebbene, noi pensiamo che, proprio in questi tempi in cui la tecnologia entra pesantemente nella vita di ciascuno, sia importante tutelare la privatezza e la riservatezza dei dati personali, come tutti i diritti dei cittadini. La tecnologia va usata per il bene dei cittadini e non per controllarli secondo il concetto di uno Stato occhiuto, padrone dei cittadini e che vuole tenerli sotto controllo in ogni momento. Noi siamo perché i cittadini siano tutelati nella loro libertà nell'ambito di regole che vanno rispettate da tutti.
2021-12-15	FdI	ZaffiniFrancesco	Venendo al merito, il primo punto del suo ragionamento parte dalle vicende relative al Covid. Per noi, evidentemente, è necessario continuare a porre domande, perché la scienza si nutre di dubbi e quindi di domande; la sanità non è un dogma, né accetta i dogmi, e non è una religione: il vaccino, infatti, salva il corpo ma non salva l'anima, quindi non è l'Eucaristia. In tutto questo, noi ci preoccupiamo di continuare a prospettare i nostri dubbi e le nostre perplessità.
2021-12-21	FI	BinettiPaola	Detto questo, quali sono gli aspetti che considero più interessanti e positivi di questa manovra di bilancio? Voglio soffermarmi, ovviamente, sul campo di nostra competenza, che è, al tempo stesso, un campo che riguarda la sanità ed uno che riguarda l'università. Per quanto riguarda il mondo della sanità, ho apprezzato molto l'aumento di due miliardi al fondo sanitario nazionale. Tanti o pochi che siano segnano, in modo in questo caso inequivocabile, l'inversione di tendenza, la considerazione che i costi per la salute non sono mai solo costi, ma sono sempre e soprattutto investimenti per la salute.
2021-12-21	M5S	PescoDaniele	Nel complesso, le misure recate nel disegno di legge di bilancio sono riconducibili ai seguenti settori di intervento: riduzione della pressione fiscale e contributiva, crescita degli investimenti per lavoro e famiglia, riordino della normativa in materia di ammortizzatori sociali, sanità, scuola e molti altri. Io mi soffermo soprattutto sui primi due, ovvero sulla riduzione della pressione fiscale e sulla crescita degli investimenti.
2021-12-21	PD	MirabelliFranco	Detto questo, penso che quello di bilancio sia un disegno di legge importante, ricco di cose positive per il Paese: sostiene la ripresa; si occupa davvero della salute dei cittadini stanziando grandi risorse sul tema della sanità in un momento così difficile di emergenza e di pandemia come quello attuale; mette in campo investimenti per aiutare la ripresa; aiuta i lavoratori e i più deboli della nostra società. Credo che vada comunque detto con grande chiarezza e sottolineato il fatto che, in un Paese dove sono aumentate le differenze e le diseguaglianze - un Paese che, come ci è stato spiegato l'altro giorno, è primo in classifica in questo - e dove il potere d'acquisto dei salari non aumenta da molti anni, c'è stata una diminuzione significativa delle tasse sui salari dei lavoratori dipendenti e dei pensionati; si è confermato il bonus dei 100 euro per i redditi fino a 15.000 euro; l'intervento sulle bollette aiuta soprattutto i più deboli; si interviene sulle due figure più penalizzate in questa società: i giovani e le donne. Credo che la norma sull'apprendistato, che esonera dai contributi, e quindi ci porta a superare l'orribile pratica degli stage gratuiti, sia una misura importante; così come credo sia importante la norma sulla parità salariale tra uomo e donna. A mio avviso, anche questo è un tema fondamentale. Parliamo di interventi significativi che vanno nel senso della riduzione delle diseguaglianze. E lo abbiamo fatto con una maggioranza ampia, una maggioranza tra diversi, e rivendico questi risultati che mi paiono importanti. Allo stesso modo, reputo significativo rivendicare il fatto che, in questo disegno di legge di bilancio, ci sono scelte importantissime sul welfare. Definiamo l'universalità di ammortizzatori sociali che universali non erano, e abbiamo cominciato a farlo con la pandemia perché prima non era così. Oggi i lavoratori autonomi e i lavoratori delle aziende sotto i 15 dipendenti potranno contare sugli ammortizzatori sociali, sulla cassa integrazione, sul sostegno nei momenti più difficili. Anche in questo caso rivendico il lavoro che abbiamo fatto. Ancora, l'idea di estendere l'Ape sociale, e quindi anticipare la previdenza e la pensione per i lavoratori edili e altre categorie come i ceramisti, è una misura a - mio avviso - importante, che guarda a questo come a un disegno di legge di bilancio che, sulle questioni sociali e del lavoro, fa fare passi avanti rispetto alla riduzione delle diseguaglianze. C'è poi la scelta del superbonus, la reiterazione, il sostegno, l'aumento delle risorse: è una straordinaria occasione per il Paese, per le aziende, dal punto di vista sia della possibilità di lavorare sia dell'opportunità di innovare. Oggi abbiamo l'occasione di incentivare tutte le aziende a innovare, perché pensare all'efficientamento energetico, alle tecnologie che servono per l'energia alternativa, per le pompe di calore e altri sistemi, vuol dire spingerle a innovare, a mettersi sul mercato con la forza di una capacità tecnologica e di innovazione mai avuta in passato. Ovviamente il superbonus vuol dire anche tutela dell'ambiente e della sicurezza del nostro costruito e significa, complessivamente, qualità sociale della città. Signor Presidente, concludo citando la questione della giustizia. Contrariamente al senatore Balboni, penso che bisogna dare atto al Governo di una cosa: ritengo importante che siano state stanziate risorse per risolvere il problema della magistratura onoraria, per dare ad essa risposte e certezze e superare la procedura di infrazione. Penso che il Governo, in piena autonomia, si sia assunto la responsabilità di scegliere come usare quelle risorse e ne prendiamo atto. Avremmo preferito anche noi che quell'emendamento venisse discusso col Parlamento, che stava lavorando da tempo sulla riforma, ma il Governo ha scelto un'altra strada. Avremmo preferito una strada che coinvolgesse il Parlamento: vediamo se quella strada produrrà l'effetto di superare il rischio di infrazione europea e se raccoglie le istanze delle associazioni.
2021-12-22	LN	FregolentSonia	Grazie, signor Presidente. Dicevo che, come istituzioni, abbiamo il dovere di garantire l'accesso alle cure e la gratuità delle stesse a tutti i cittadini, controllando la spesa e l'impiego delle risorse. Ogni singolo centesimo, infatti, deve essere impiegato in modo corretto e questo possiamo farlo solo con un sistema di tracciamento della spesa che garantisca la massima efficacia e responsabilizzazione. Siete davvero convinti che questo sia avvenuto negli ultimi due anni? Se - da un lato - è aumentato il fondo sanitario forse - dall'altro - vanno incrementati i controlli della spesa e degli impieghi. Tra l'altro - non so se ve ne siete accorti - ma, nonostante l'aumento del fondo, le liste delle visite specialistiche si allungano, gli screening non vengono fatti e gli interventi rinviati, con un danno inimmaginabile per chi si trova in condizioni di bisogno. In questa legge di bilancio, per fortuna, sono state approvate delle proposte emendative presentate in modo trasversale da tutte le forze politiche in tema di sanità: voglio ricordare la proposta sulle malattie retiniche, quella sul registro per la sclerosi multipla e molte altre che hanno visto tutte le forze partitiche lavorare nella stessa direzione. Non c'è infatti solo il Covid, ma ci sono tutte le altre patologie - non solo quelle oncologiche - che non si fermano e non è più possibile procrastinare degli interventi di sistema. Tuttavia, si poteva e si doveva fare di più. Servono risposte vere e urgenti. Signor Presidente, le persone che saranno curate in ritardo vedranno compromessa la loro qualità di vita e, se non cambierà l'approccio, i costi sociali ed economici saranno inaccettabili e graveranno tutti sulle future generazioni. Su una manovra da 30 miliardi al Parlamento è stata data la possibilità di incidere per circa 600 milioni, briciole sostanzialmente. Poi c'è stata la tagliola degli emendamenti segnalati, per cui quelli troppo onerosi vanno cassati. Urge dunque una seria riflessione, perché in una Repubblica parlamentare le istanze raccolte dai parlamentari sono quelle degli italiani, mentre negli ultimi anni siamo stati trattati come acefali, chiamati a ratificare decisioni già prese.
2021-12-23	FI	DamianiDario	Il ceto medio era stato eliminato dai bonus e dagli aiuti. Non abbiamo fatto tanto: invece, con il taglio delle aliquote oggi aiutiamo, finalmente, il ceto medio a recuperare quel potere di acquisto che ha perso in tutti questi anni. La TOSAP: è importante la sospensione per i prossimi primi mesi, non facendo pagare ai nostri esercizi commerciali l'utilizzo del suolo pubblico. Poi, arriviamo alle cartelle. Il rinvio al 30 settembre 2022 del pagamento delle cartelle era doveroso, a costo zero per lo Stato, ma lo dovevamo fare per gli italiani. È stata questa per noi una richiesta dirimente, che abbiamo vinto e ottenuto. La sicurezza, le Forze di polizia, gli stanziamenti e le risorse, le assunzioni e la tutela legale; anche questa è stata una battaglia di queste settimane e anche su questa abbiamo avuto ragione. I bonus edilizi hanno dato tanto alla nostra economia, bisognava continuare su di essi; 4,4 miliardi nei prossimi anni in aiuto agli italiani e soprattutto sulla casa, un investimento particolare dei nostri italiani. Per quanto riguarda le bollette elettriche e il gas, anche in questo caso avevamo chiesto un fondo di garanzia per aiutare gli italiani e le imprese, lo abbiamo ottenuto e realizzato, andando nella direzione giusta. Ecco perché sono tante le misure che abbiamo messo in questa manovra finanziaria e le rivendichiamo da un punto di vista politico. Si tratta di misure per la riduzione della pressione fiscale, per le imprese, per la sanità, per le famiglie e le politiche sociali. Come Gruppo parlamentare abbiamo lavorato alle nostre richieste e ai nostri obiettivi, riuscendo in tante cose. Mi avvio così alla conclusione del mio intervento perché abbiamo veramente lavorato tanto, siamo anche molto stanchi e affrontiamo l'ennesima nottata dopo le sedute notturne della Commissione bilancio. È stato un anno particolare, difficile e molto complesso, ma il percorso del Governo, declinato nel segno dell'unità, dello spirito di coesione e del perseguimento dell'interesse comune nella lotta al virus, più volte auspicato e indicato, con grande intuizione politica, dal nostro presidente Silvio Berlusconi
2021-12-23	LN	BagnaiAlberto	Questo vale per l'economia, ma vale anche per la sanità, come i fatti stanno dimostrando. Cito il Partito Popolare Europeo, che quattro giorni fa su Twitter ci ricordava quanto qui, come Gruppo Lega, stiamo dicendo da aprile ed è consegnato agli atti di questo ramo del Parlamento, ossia che la vaccinazione non può essere l'unica risposta nella lotta al Covid-19, ma occorrono terapie.
2021-12-23	M5S	CastelloneMariaDomenica	Infine, la missione 6 è quella dedicata alla salute. La pandemia ci ha mostrato con chiarezza cosa mancava al nostro Servizio sanitario nazionale: mancava un filtro al territorio, mancava personale, mancava la digitalizzazione del sistema ed è su questi pilastri che stiamo costruendo la sanità del futuro.
2021-12-23	M5S	CastelloneMariaDomenica	Signor Presidente, l'Italia viene da un decennio di continui tagli negli investimenti pubblici, se pensiamo che nel 2009 questi rappresentavano il 3,7 per cento del PIL e nel 2018 erano scesi al 2,1 per cento. Tagliare gli investimenti pubblici significa tagliare in settori come istruzione, sanità, ricerca e sviluppo, in cui non bisognerebbe mai farlo.
2021-12-23	M5S	DellOlioGianmauro	Per la sanità ci sono 4 miliardi in più per potenziare il Fondo sanitario nazionale e sostenere la fase di contrasto alla pandemia con un intervento che, nella scia di quanto fatto dai Governi Conte, finalmente inverte quell'odioso trend di definanziamento della sanità che ha prodotto effetti tanto negativi, resi drammaticamente chiari dall'esplosione della pandemia. Siamo riusciti a rendere triennale il nostro piano Transizione 4.0 per incentivare le imprese nella transizione verde e digitale, e abbiamo aumentato i fondi per il nostro export, che grazie alle nostre misure sta mettendo a segno un anno da record. L'Italia sta imboccando una strada di rilancio testimoniata dalla forte crescita che l'economia registrerà quest'anno, con un PIL ormai dato da tutti gli osservatori a oltre +6 per cento. Il merito è tutto delle nostre imprese, dei nostri lavoratori, delle nostre famiglie, della resilienza di un Paese che ha saputo resistere e rialzarsi. La manovra 2022 intende premiare questo sforzo cercando di fornire tutti gli strumenti per consolidare gli effetti positivi che stiamo vedendo.
2021-12-23	M5S	DellOlioGianmauro	Signor Presidente, membri del Governo, colleghe senatrici, colleghi senatori, il disegno di legge di bilancio 2022 è un intervento espansivo, nel solco di tutti i provvedimenti adottati durante il Governo Conte II, per far fronte alla crisi pandemica. È una manovra che punta a soddisfare la forte domanda di beni pubblici, resa ancor più forte in questo drammatico tornante della nostra storia, di beni come lavoro, sanità, istruzione, ambiente, protezione sociale, attenzione per la casa.
2021-12-23	M5S	LAbbatePatty	Tali fondi serviranno quindi a ridurre i divari territoriali, generazionali e di genere e quindi ad accelerare la transizione, sia digitale sia ecologica, ma anche a migliorare la scuola, a rafforzare la sanità, a riformare in modo profondo l'economia e quel modello economico che probabilmente finora forse ha fallito, a rilanciare la produttività, a semplificare la burocrazia, a favorire l'innovazione e a diminuire la disoccupazione e dare lavoro ai nostri giovani, perché restino in Italia.
2021-12-23	M5S	MautoneRaffaele	La gravissima crisi che ha accompagnato l'incedere inarrestabile e la rapida diffusione del virus ha reso indispensabili scelte difficili, estreme e anche impopolari, ma che, nell'attesa che la campagna vaccinale decollasse e rappresentasse un argine alla diffusione del virus e un'ancora di salvezza cui affidare la nostra vita, ci hanno permesso di arrivare a questo punto. Le scelte fatte dal Governo Conte II, prima, e poi confermate dal Governo Draghi, che le ha ulteriormente potenziate e modulate in rapporto al variare delle condizioni epidemiologiche, hanno fatto dell'Italia uno dei punti - se non il punto - di riferimento per gli altri Paesi europei che, pur partendo da posizioni differenti, hanno adottato misure e provvedimenti simili a quelli presi dall'Italia. L'enorme sforzo economico dell'Europa, con la pioggia di miliardi di euro che ogni Stato membro ha ricevuto, ha presupposto l'elaborazione di piani strategici programmatici che consentissero, in un primo momento, di far fronte e resistere alla crisi globale provocata dalla pandemia e, successivamente, permettessero la ripresa e un vero e proprio scatto in avanti. Gli ingenti fondi ottenuti dall'Unione europea dal presidente Conte costituiscono la base finanziaria indispensabile che sostiene il Piano nazionale di ripresa e resilienza, con i suoi progetti e missioni, che dovranno consentire al nostro Paese, dopo la fase emergenziale, di riprendere, come tutti noi ci auguriamo, una crescita globale non solo delle attività economiche e dell'occupazione, ma anche permettere un cambiamento radicale della nostra strutturazione e un ammodernamento tecnologico e delle infrastrutture. Non dobbiamo dimenticare, inoltre, l'importanza della realizzazione, prevista dalle varie missioni del PNRR, di politiche attive, di coesione e inclusione: la rivoluzione verde e la transizione ecologica, la transizione digitale e la riorganizzazione del nostro servizio sanitario. È fondamentale e indispensabile che il cronoprogramma previsto dal PNRR sia rispettato nei tempi e nelle modalità. I vari progetti che si ricollegano alle sei missioni del Piano sono destinati - nelle intenzioni e, speriamo, nella loro realizzazione - a contribuire a quel cambiamento radicale e a quello scatto in avanti del nostro Paese che permettano all'Italia di allinearsi, non a parole, ma nei fatti, ai Paesi leader europei. È un momento importante, che coinvolge tutti gli aspetti, le attività e i delicati equilibri della nostra collettività, permettendo una sua graduale ma profonda modernizzazione. Signor Presidente, non dobbiamo dimenticare, tra le missioni previste, l'attenzione mostrata a investimenti programmati per il sostegno alle persone fragili e vulnerabili, nonché agli anziani non autosufficienti. È proprio in quest'ottica e nell'ambito di questi progetti che rientra la legge delega sulla disabilità approvata pochi giorni fa in quest'Aula, volta a rafforzare l'autonomia delle persone disabili e il loro inserimento sociale e lavorativo. La prevista riorganizzazione sanitaria comporterà, da un lato, il potenziamento della medicina territoriale (con integrazione tra i servizi sanitari e sociali e la realizzazione delle case e degli ospedali di comunità) e, dall'altro, piani di riorganizzazione e ammodernamento del parco tecnologico e digitale ospedaliero e la prevista costruzione di nuove strutture sanitarie. Inoltre, signor Presidente, vorrei sottolineare, sempre nell'ambito di progetti per la sanità, due elementi molto caratterizzanti e di grande prospettiva, introdotti dalla Camera dei deputati: l'adozione delle modalità per l'istituzione del Molecular Tumor Board (MTB) nell'ambito delle reti oncologiche regionali e l'individuazione dei centri specialistici per l'esecuzione dei test di genomica estesa (Next Generation Sequencing-NGS). Entrambi avranno un ruolo fondamentale per le patologie oncologiche e il loro approccio terapeutico. Fondamentale per il rispetto del cronoprogramma previsto dal PNRR è la presenza della cabina di regia centrale, con compiti di supervisione, di indirizzo, di impulso e di coordinamento generale nell'attuazione degli interventi previsti, oltre che di ricognizioni periodiche e puntuali sullo stato di attuazione dei progetti, sulla loro efficacia e sul loro impatto rispetto agli obiettivi perseguiti. In parole povere, signor Presidente, essa deve poter svolgere un ruolo di controllo affinché i finanziamenti previsti siano spesi bene, nell'interesse dei cittadini e delle comunità, e vigilare affinché questo enorme flusso di denaro pubblico segua in maniera corretta i canali previsti e non possa richiamare gli appetiti mai sazi di organizzazioni malavitose, mafiose o camorristiche che siano. Qualora tali incresciosi episodi si dovessero verificare, occorre contrastarli, combatterli in maniera ferma e decisa e ribadire con forza la presenza dello Stato. Occorre correre, fare uno sforzo supplementare, ma fare le cose per bene, nell'interesse della collettività e non di singoli soggetti o lobby, recuperando i target e gli obiettivi previsti, anche quelli che attualmente sono in ritardo. In conclusione, signor Presidente, il coinvolgimento del Parlamento è fondamentale in questo cammino di crescita e di programmazione, riconoscendo la sua centralità, d'altronde sancita dalla nostra Costituzione. Il MoVimento 5 Stelle c'è, sarà vigile, un controllore costruttivo, attivo, attento alla corretta attuazione del PNRR. Lo dobbiamo per rispetto a tutti i cittadini e, mi permetta, signor Presidente, come ricordo dovuto e sentito delle decine di migliaia di vittime della pandemia.
2021-12-23	PD	StefanoDario	Nelle prossime settimane, il nostro contributo sarà quello di verificare in concreto l'attuazione del PNRR, per misurare il tasso di raggiungimento degli obiettivi, perché - voglio soffermarmi su questo tema oggi, condividendo qualche riflessione con voi, colleghi, e con il Governo - il PNRR è qualcosa di più di un finanziamento tradizionale; è qualcosa di diverso rispetto agli strumenti con i quali ci siamo confrontati in quest'ultimo ventennio. È il primo strumento di politiche fiscali comuni attraverso il quale si raggiungono - o si devono raggiungere - specifici risultati quantificabili, che saranno misurati dalla Commissione europea, e solo al positivo raggiungimento dei target progressivi saranno erogate le rate successive. È un cambio di mentalità importante, perché non solo l'Europa raccoglie le risorse e le redistribuisce, ma ci indica gli obiettivi da raggiungere e ci impegna a traguardarli. Voglio dire qualcosa che forse mi tiene in una posizione diversa rispetto ad alcune rivendicazioni, perché credo che in questo strumento la regia nazionale sia un fatto importante. Dico questo per provare a controbattere garbatamente all'intervento di qualche collega che ho sentito ieri in Aula. Si parlava di bilancio, ma siamo andati a riflettere anche sul PNRR. La regia nazionale ci serve per provare a risolvere finalmente una serie di divari territoriali che condannano questo Paese a una velocità inferiore alle sue potenzialità. La regia nazionale ci serve, perché è finito il tempo in cui poter dire, da cittadino del Sud, di dover avere istruzione, mobilità e sanità diverse da altri territori di questo stesso Paese. Credo che la regia nazionale debba aiutarci a conseguire il traguardo di assicurare diritti universali al Sud come al Nord, con gli stessi standard e con le stesse possibilità di usufruirne. Vi dico che su questo continuerò a dare battaglia con ogni energia, perché è finito il tempo di immaginare che, se al Sud non si può contare su un sistema sanitario all'altezza delle necessità, è colpa del presidente di Regione di turno. Penso che lo Stato debba tornare a fare lo Stato e uno Stato civile è quello che assicura a tutti i cittadini gli stessi standard di qualità e le stesse possibilità di usufruire dei servizi. Per quanto mi riguarda, mi pongo con una grande positività rispetto al tema della regia nazionale, che in questo caso è utile, sempre che su alcune misure saremo però in grado di dare strumenti di partecipazione alla fase attuativa del PNRR. Non c'è dubbio che lo sforzo del ministro Brunetta abbia prodotto sin qui risultati molto al di sotto delle attese e abbiamo tutta una serie di misure attraverso le quali dobbiamo aspirare a rendere la pubblica amministrazione più efficiente anche nel Mezzogiorno d'Italia e la digitalizzazione, da questo punto di vista, ci apre uno spazio enorme. Abbiamo bisogno di mettere a disposizione strumenti che consentano alle amministrazioni locali di partecipare attivamente, perché le politiche di austerity e il blocco delle assunzioni negli ultimi vent'anni le hanno desertificate e ci sono tanti piccoli Comuni che hanno difficoltà a partecipare a questa fase attuativa. Forse in questo provvedimento, signor Sottosegretario, non ci sono ancora misure risolutive da questo punto di vista, ma dobbiamo trovarle. Credo che nei successivi strumenti normativi dovremo provare a mettere in campo misure che stimolino l'aggregazione dei piccoli Comuni a partecipare insieme alla fase attuativa, altrimenti la partita rischia di essere difficile, soprattutto in alcuni territori e nelle aree interne. C'è in effetti ormai la vocazione del legislatore, anche nella fase attuativa di strumenti finanziari, di immaginare che l'Italia sia solo città metropolitana; purtroppo non è così. L'Italia è il Paese dei piccoli Comuni e dobbiamo provare a tenere dentro a questo grande programma di innovazione del Paese tutte le piccole comunità, che devono contribuire; dev'essere un'operazione che ci consenta di rendere più vivibili anche le piccole comunità, interrompendone il processo di desertificazione. Mi avvio a concludere. Abbiamo davanti un appuntamento importante. Siamo riusciti, con una battaglia parlamentare, ad avere anche la garanzia che una quantità di risorse vadano al Sud. Qualcuno ha storto il naso rispetto a questo tema, ma credo che sia un elemento dirimente. D'altro canto, una delle questioni era quella delle differenze territoriali, oltre che a quelle di genere e generazionali. La parte che di questo provvedimento mi convince molto è quella che rafforza il ruolo del controllo parlamentare, che noi eserciteremo con ogni forma possibile e con ogni strumento, perché abbiamo la necessità di verificare in corso d'opera se gli obiettivi sui quali ci siamo impegnati vengono progressivamente raggiunti e se ci aprono una prospettiva. Concludo su questo: per me il PNRR è un cambio di approccio metodologico. Dobbiamo tornare a pensare con la prospettiva dell'intervento che programma i suoi risultati da qui ai prossimi vent'anni. Non dobbiamo più immaginare di utilizzare gli appuntamenti con la programmazione economica come quelli in cui calibriamo le risorse nell'ultimo miglio, con progetti spesso datati e nei cassetti dei Ministeri. È una sfida che abbiamo davanti e che dobbiamo affrontare tutti insieme. Sono però convinto che, come Parlamento, riusciremo a dare un ulteriore contributo, come abbiamo fatto qualificando il piano che poi Bruxelles ha voluto approvare; così, ora dobbiamo provare a dare una mano al Governo perché questo strumento non sia una delusione per il sistema Paese e nemmeno un fallimento per l'apertura arrivata finalmente dall'Europa. PRESIDENTE. È iscritto a parlare il senatore Boccardi. Ne ha facoltà.
