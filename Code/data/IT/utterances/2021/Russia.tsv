2021-01-27	FI	AimiEnrico	Signor Presidente, rappresentanti del Governo, colleghi, oggi c'è poco da celebrare. Oggi il comunismo italiano compie cento anni e si vedono tutti. Noi però non possiamo comprendere la storia di quel partito se non incominciamo a valutare il suo collegamento a livello internazionale. Sto parlando di un Partito Comunista che faceva parte dell'Internazionale comunista che, come è stato ricordato in quest'Aula, ha provocato oltre 100 milioni di morti. Inoltre, mentre si chiudevano i lager, si aprivano i gulag (questa è una verità assolutamente incontrovertibile), dove morivano anche tragicamente tantissimi ebrei. Non si può quindi - come ho sentito fare in quest'Aula - augurare lunga vita al comunismo, un bandito appostato sulla strada della civiltà occidentale. Questa è la verità. Il comunismo italiano deve fare ancora i conti con i rubli arrivati da Mosca, con l'oro di Mosca; deve fare i conti con il cosiddetto triangolo della morte, una pagina di storia che dobbiamo ancora scrivere per quello che si è verificato; deve fare ancora i conti con il dramma delle foibe, con Tito e tutte le correlazioni a livello internazionale. Il Partito Comunista Italiano contribuiva a dare asilo a Praga ai rifugiati che avevano commesso gravissimi delitti. È un fallimento totale e lo è stato in economia, contro la proprietà privata, contro i valori, contro la famiglia; la religione è sempre stata considerata un oppio dei popoli e ritengo che sia di questo che dovremmo parlare. Per questo noi oggi celebriamo le vittime del comunismo. Vorrei anche ricordare gli alpini che vennero abbandonati, la nostra Armata italiana in Russia (Armir), di cui Togliatti sapeva. Vorrei altresì ricordare che «l'Unità», il quotidiano del Partito Comunista Italiano, il 6 marzo del 1953 titolava: «la luttuosa notizia» «onore al grande Stalin!» «gloria eterna all'uomo che più di tutti ha fatto per la liberazione e per il progresso dell'umanità». Sì, il comunismo internazionale ha liberato dalla vita centinaia di milioni di persone, come in Cina e in Cambogia; ha operato la distruzione dei principi più sacri, a partire da quello alla vita. Io credo che un partito onesto, una forza politica onesta, debba avere il coraggio di uscire completamente da questa trattazione al latte e miele per dire finalmente la verità. Forza Italia non può assolutamente stare da questa parte e, da anticomunista, continuerà in questa battaglia di verità.
2021-01-27	M5S	LannuttiElio	Signor Presidente, nel caso in cui dovesse esaurirsi il tempo a mia disposizione prima che abbia concluso il mio intervento, chiedo di allegare al resoconto il testo integrale. PRESIDENTE. La Presidenza la autorizza in tal senso. LANNUTTI (M5S). La storia, maestra di vita, non ha mai scolari. A tutti quelli che tentano non solo di fischiare, ma anche di denigrare la storia, voglio ricordare che ci sono stati errori del Partito Comunista Italiano, con la sua amicizia con la Russia. Voglio anche ricordare però che senza l'Armata Rossa oggi molti nostalgici sarebbero sotto il tallone del nazismo.
2021-02-17	FdI	GarneroSantancheDaniela	Signor Presidente, onorevoli colleghi; professor Draghi, mi rivolgo innanzitutto a lei perché devo dirle che è l'unico vero elemento di novità tra i banchi del Governo. Le ricordo che sino a pochi giorni fa sulla sua poltrona sedeva uno scuro avvocato che fino all'ultimo ha provato a difendersi, diciamo a portare a casa la propria pelle, con un mercato osceno di parlamentari. Pertanto, persone come noi, intellettualmente oneste, non possiamo che vedere un miglioramento da questo punto di vista con la sua presenza. Vede però, Presidente, se il mio sguardo si allarga ai suoi compagni di viaggio e - apro una parentesi - compagni non è un termine che uso in modo casuale, allora vedo, ad esempio, lo stesso Ministro della salute, il ministro Speranza del Governo Conte. Il Ministro della salute che purtroppo ha il primato molto macabro del più alto numero di morti di Covid in proporzione alla popolazione. Il Ministro della salute che è lo stesso che ritirava in tutta fretta un libro che aveva scritto per autocelebrarsi per la gestione della pandemia. È lo stesso Ministro, signor Presidente, che invitava gli italiani ad essere delatori con i propri vicini di casa, in piena sintonia con quella che era la Germania dell'Est . Se allargo il mio sguardo, Presidente, il suo Ministro degli affari esteri e della cooperazione internazionale è lo stesso del Governo precedente, di quel Governo che ha messo sullo stesso piano l'alleanza con un Paese storico, come gli Stati Uniti d'America, rispetto alla Cina che - se mi consente - è una dittatura spietata. È lo stesso Ministro - in questo lei, essendo una persona colta, dovrebbe essere attento - che credeva che la Russia fosse un Paese del Mediterraneo e che Pinochet fosse l'ex dittatore del Venezuela. Questo è il suo Ministro degli affari esteri e della cooperazione internazionale. Se però guardo ancora oltre, vedo lo stesso Ministro dell'interno, lo stesso Ministro che ha cancellato i decreti sicurezza, lo stesso Ministro che ha aperto i porti all'immigrazione clandestina, quello che, di nuovo, ha reso l'Italia il campo profughi dell'Europa; lo stesso Ministro che ha agevolato di fatto che arrivassero su questa sponda del Mediterraneo i terrorismi islamici. Signor Presidente, non sono opinioni, sono fatti perché l'attentatore di Nizza era un tunisino che era sbarcato a Lampedusa. Quindi, mi dispiace, ma il suo non è il Governo dei migliori e mi dispiace, Presidente, che lei sia la foglia di fico di un Governo dei peggiori e - se mi consente - anche dei soliti. In ogni caso le voglio dire, signor Presidente, che Fratelli d'Italia avrà un'opposizione o, meglio, una posizione patriottica e di responsabilità perché per noi l'interesse nazionale non è una delle possibilità della politica, è l'elemento costitutivo della nostra identità. Le voglio dire, Presidente, che come ci siamo stati nei Governi precedenti, per sostenere le imprese, per sostenere i lavoratori e le famiglie in questo periodo di crisi, ci saremo sul recovery fund, ma che non sia buttato via per una assistenzialismo ideologico. Noi ci saremo per la crescita di questa Nazione, ma spieghi ai suoi compagni di viaggio che la crescita è sempre felice, mentre la decrescita è infelice per una Nazione. Noi ci saremo per una difesa sempre alta dell'interesse della nostra Nazione e lei, Presidente - mi rivolgo a lei, non a voi - avrà i nostri voti quando farà le cose giuste per l'Italia e per gli italiani. Capisco che la nostra posizione può essere anche a lei incomprensibile, dal momento che in questi giorni ha dovuto fare molte riunioni su Sottosegretari, Ministri e poltrone, mentre noi le daremo i nostri voti senza chiedere nulla in cambio. Ho visto, però, che nella sua maggioranza c'è stata, anche nei primi atti, una sorta di continuità con le abitudini del Governo Conte: si parla di lockdown generalizzato senza una strategia, ci sono gli annunci serali agli imprenditori come faceva il Presidente precedente, l'ultimo dei quali agli operatori della montagna, che hanno saputo la sera che la mattina non potevano aprire, nella assoluta indifferenza del suo Governo, anzi userei una parola peggiore, nel disprezzo per chi vive del proprio lavoro e non grazie al reddito di cittadinanza. Noi dell'opposizione le diciamo di fare attenzione a non venire commissariato, che non ci sia qualcuno che voglia usare il suo nome per continuare a giocare sul futuro della Nazione. Le chiedo, Presidente, da che parte starà. Starà dalla parte dell'interesse nazionale o della sudditanza a potenze straniere, alcune anche non democratiche? Starà dalla parte di chi vuole lo sviluppo e la crescita o di chi continua a credere in sussidi e mance? Lei, Presidente, sarà per la sicurezza degli italiani, per l'integrazione dell'immigrazione regolare (che è quella che anche noi vogliamo), o sarà contro la sicurezza degli italiani, in nome del "liberi tutti" e per il traffico di esseri umani? Lei sarà per lo shock fiscale, per liberare le imprese, o sarà invece con quelli che stanno chiedendo la patrimoniale? Presidente, quando una maggioranza è così divisa su questioni così profonde…
2021-02-24	FI	AimiEnrico	Macron ha evidenziato che l'Africa è un continente vicino, cui dobbiamo dedicare come Europa un'attenzione particolare. Dobbiamo soprattutto renderci conto - è un invito del presidente Macron - di quanto sia importante raccogliere l'appello che arriva da alcuni Paesi africani dell'area occidentale infestati da milizie jihadiste che hanno creato e stanno creando scompiglio. Voglio ricordare che il 14 febbraio scorso, proprio in Congo, c'è stato un assalto a una scuola che ha provocato 14 morti. Noi abbiamo pertanto la necessità di guardare a quel continente con rinnovata attenzione e l'Europa deve acquisire un'autonomia strategica, diventando superpotenza, così come lo sono gli Stati Uniti, la Russia e la Cina. Solamente se sapremo diventare superpotenza potremo salvaguardare gli interessi dell'Europa, ma anche dell'Africa, con un intervento autentico inserito in una visione assolutamente positiva. Quindi: autonomia strategica, Europa superpotenza e soprattutto la volontà di riportare in quelle terre la pace. Voglio semplicemente ricordare...
2021-03-24	FdI	LaRussaIgnazio	Signor Presidente del Consiglio, lei andrà a discutere non solo di pandemia, non solo di vaccini, ma basterebbe già questo per invertire il peso che l'Italia non ha saputo avere in Europa. Lei parlerà di altre questioni: dei rapporti con la Russia, dei rapporti nel Mediterraneo, dei rapporti con gli Stati Uniti d'America, a partire dal rapporto con Biden, da tutti elogiato. Nei confronti di Trump, giustamente, quando diceva delle frasi strane, c'era la sollevazione; ma mi chiedo come sia possibile che ci sia il silenzio totale quando un uomo come Biden, prima di scivolare sulla scaletta dell'aereo, dichiara che il Capo di uno Stato importante come la Russia sia un killer. Ripeto, nel silenzio generale.
2021-03-24	PD	AlfieriAlessandro	Da ultimo, visto che si parlerà del rapporto con la Turchia e la Russia, introduco un tema, che non è stato toccato, ma che sta particolarmente a cuore a noi e alla politica estera del nostro Paese. Mi riferisco al rapporto con la Libia: grazie anche al lavoro che abbiamo svolto insieme, assistiamo a una nuova fase in Libia, a un dialogo politico che ha portato alla formazione del nuovo governo Dbeibah. Penso che vada aiutato e il modo migliore per farlo è spiegare alla Turchia e alla Russia che devono rispettare gli accordi e ritirare le truppe dalla Libia, unico modo per far partire una transizione davvero duratura.
2021-03-24	PD	AlfieriAlessandro	Salutiamo quindi positivamente il messaggio iniziale da lei lanciato di rientro nell'Accordo di Parigi da parte degli Stati Uniti (probabilmente propedeutico anche alla ripartenza dei negoziati sull'Accordo sul nucleare iraniano), il rientro da protagonisti nel sistema delle Nazioni Unite, la possibilità di negoziare in maniera diversa - sarà uno dei punti dell'agenda - sul tema della tassazione del digitale nel confronto con i big tech e con le grandi piattaforme dell' online. Avere al fianco l'Europa è decisivo e fondamentale in una delle partite strategiche che dobbiamo giocare. Quindi non più come prima, basato sui rapporti di forza; Macron prova ad aprire il dossier della web tax, partono i dazi e via rappresaglie reciproche: non ne usciamo più. Il rapporto con gli Stati Uniti è perciò fondamentale. Vorrei quindi soffermarmi brevemente sulla Turchia e la Russia. Signor Presidente, abbiamo apprezzato il passaggio sulla Convenzione di Istanbul. Lo dico perché i Governi precedenti a guida Partito Democratico
2021-04-14	FI	AimiEnrico	Signor Presidente, signori rappresentanti del Governo, colleghi, ho sentito in quest'Aula riecheggiare più volte un riferimento alla nuova Amministrazione Biden. Mi permetto di inviare immediatamente un telegramma a chi lo ha fatto, non per congelare il pensiero e un sentimento - che immagino alberghi nel cuore di ciascuno di noi - finalizzato a cercare di guardare al meglio del popolo cubano. Voglio però ricordare che lo stesso Biden pochi giorni fa ha dichiarato che il problema delle sanzioni a Cuba non è una priorità del Governo americano. È fin troppo ovvio che Forza Italia considera ogni gesto di solidarietà, come quello che si è verificato nell'ultimo anno a Crema e a Torino, da parte dei medici e degli infermieri che provengono da Cuba, come un atto di amicizia e sicuramente di benevolenza nei confronti del popolo italiano. Non possiamo però sottacere, visto che abbiamo l'occasione di parlarne, la situazione drammatica che vive in questo momento Cuba. Evidenziamo immediatamente che Forza Italia è vicina al popolo cubano. Sono stato a Cuba qualche tempo fa; è un Paese del quale mi sono innamorato. Dico subito che sono andato con mia moglie, affinché non si generino equivoci, dato che è una realtà in cui l'economia un tempo purtroppo - lo devo dire - si basava sui sigari, la canna da zucchero e qualcos'altro che qui non cito per correttezza. È una realtà meravigliosa, con gente molto mite e incredibilmente buona, ma c'è un Governo comunista e militare ormai da sessantadue anni che ha oppresso quel popolo e dobbiamo prendere in considerazione anche questi aspetti. Ricordo il primo incontro che feci. Era intorno al 1985 e venni invitato per la presentazione di un libro. L'autore era un poeta e scrittore cubano, Armando Valladares. Il suo libro si intitolava «Contro ogni speranza». Era stato incarcerato all'età di ventitré anni, perché contrario al regime castrista, e ne ha passati ventidue nei gulag del regime castrista. È stato torturato; ha cercato più volte la fuga. È una sorta di «Papillon», ma nessuno ne ha mai parlato e sarebbe un libro consigliabile a tanti che oggi ascoltano e sanno perfettamente che quel regime ha commesso nefandezze inenarrabili. Vogliamo ricordare - dobbiamo farlo per correttezza - gli 8.000 esecutati da quando nel gennaio del 1959 Fidel Castro raggiunse il potere. Non possiamo nemmeno dimenticare i mille desaparecido che hanno tentato di attraversare il mare per arrivare in America, in Florida, da cui li separavano più o meno 200 chilometri. La gente è stata uccisa dalle motovedette, a volte su zattere di fortuna, o molto spesso mangiata dagli squali. Dobbiamo ricordare la situazione per quello che è. La rivoluzione aveva promesso la libertà. Sapete qual è la libertà di Cuba? Secondo l'articolo 53 della Costituzione, le libertà di parola e di stampa sono garantite conformemente ai fini della società socialista. Ciò significa che personaggi e poeti come Armando Valladares potevano e possono ancora oggi - a Cuba ci sono ancora detenuti politici - essere incarcerati per queste cose. Nelle ultime pagine di quel libro c'era l'indicazione di tutti i gulag, di tutti i campi di concentramento presenti a Cuba. Voglio ricordare all'Assemblea che, quando cadde Batista nel 1959, a Cuba c'erano 14 istituti penitenziari. Oggi gli istituti penitenziari a Cuba sono più di 200. Vorrà dire qualcosa? Oggi abbiamo una percentuale di incarcerati per ogni 100.000 persone superiore a 500. È il record dell'America Latina. Con l'amico senatore Cangini prima parlavamo del fatto che c'è un corto circuito nel sistema del diritto internazionale, perché se, da un lato, l'unico strumento che abbiamo sono le sanzioni, dall'altro, conosciamo anche la loro scarsa, inutile e, a volte - peggio ancora - degradante efficacia, che può portare anche a reazioni. Queste sono le ragioni per le quali credo che dobbiamo fare un'attenta riflessione su ciò che sta avvenendo. Anche questi medici che sono venuti sono una cosa un po' strana, perché non abbiamo mai saputo, pur essendo state presentate alcune interrogazioni, quale sia stato il loro emolumento o il loro salario; pare che fosse dai 4.000 ai 6.000 euro, quindi non è che stiamo parlando, in questa situazione, di un'attività filantropica o solidaristica. Il Governo italiano ha pagato e pare addirittura che ai medici cubani, oltre naturalmente ad essere stato sequestrato il passaporto all'arrivo, perché in molti casi sono anche scappati via (non in Italia, ma in altre parti del mondo), sia stato dato circa il 10 per cento dell'emolumento. Ora, capisco che la vita a Cuba costi poco: per comperare un televisore ci vogliono 16 mensilità e per un pacco di detersivo ci vuole il 20 per cento dello stipendio. Si era promesso il benessere e ci siamo ritrovati in una situazione di crisi, anche alimentare, di quel popolo. Allora giustamente diciamo che non lo possono pagare i bambini e i deboli. Quali strumenti abbiamo per farlo pagare a questo regime sanguinario, che ha dimostrato nella storia di essere tale, nonostante la cecità di tanti? Voglio ricordare il carcere di La Cabaña, che era gestito da Che Guevara, e le torture che avvenivano lì. Le vogliamo dimenticare? Oppure i campi di lavoro nei quali ancora oggi si lavora per dodici ore, incessantemente. Come ha detto con molta eleganza il Governo, i diritti umani tra noi e loro non sono coincidenti; certo, non sono coincidenti, siamo su strade diametralmente opposte. C'è la necessità, in questa situazione, di guardare in faccia alla realtà, come ho detto tante volte intervenendo in Aula. Cosa possiamo fare? Vi anticipo che il Gruppo Forza Italia voterà a favore dell'ordine del giorno presentato da Fratelli d'Italia e che ci asterremo su quello presentato dalla senatrice Nugnes e da altri senatori, perché abbiamo la speranza che si possa davvero trovare una soluzione positiva al dramma che sta vivendo Cuba in questo momento. È una situazione davvero disastrosa e siamo di fronte a una mozione che ha anche un sapore ideologico. Dobbiamo dirla tutta: questa è una mozione che ha un sapore ideologico. Mi domando se sia il caso di eliminare le sanzioni a Cuba, che ci ha aiutato inviando questi medici. Peraltro il presidente dell'ordine dei medici venezuelani ci ha indicato che in Venezuela circa il 70 per cento non erano nemmeno medici. Poi affrettatamente se ne sono andati da Crema; anche questo è un aspetto che avevamo chiesto in passato di verificare. Credo che dobbiamo avere il linguaggio della verità e, di fronte a questa situazione, non possiamo dimenticare tutto ciò che è avvenuto in quella realtà, che è drammatica. E non capisco perché, nonostante ci fosse la possibilità di avere oltre 200 medici venezuelani specializzati a disposizione, questi non siano stati presi in considerazione, ma siamo andati a guardare altrove. Se togliamo le sanzioni a Cuba con questo sistema, per relationem, dovremmo farlo anche con quelli che ci hanno aiutato, anche con la Russia e - perché no? - dovremmo considerare Bolsonaro e soprattutto il Brasile una Nazione da non fustigare, come stiamo facendo raccontando il numero dei morti. Se ci guardiamo in casa, forse avremmo anche noi qualche cosa di cui vergognarci per ciò che è avvenuto prima dell'arrivo di questo Governo.
2021-04-20	M5S	FerraraGianluca	I diritti umani vanno difesi in quanto valore assoluto e non a seconda del Paese in cui vengono violati e soprattutto non devono essere strumentalizzati a scopo politico, tanto più quando questo rischia di aggravare una situazione di tensione già molto preoccupante e pericolosa, come quella che sta montando in Ucraina, dove rischiamo una nuova guerra alle porte d'Europa. Siamo certi che la Farnesina si adopererà nelle sedi competenti per riaffermare l'importanza del rispetto dei diritti umani e dei diritti civili nel mondo, in Russia e ovunque essi vengano violati.
2021-04-20	PD	AlfieriAlessandro	Signor Presidente, intervengo ad inizio di seduta per esprimere la massima preoccupazione per quello che sta succedendo all'oppositore Russo Alexei Navalny, le cui condizioni di salute si sono aggravate nel week end. Ricordo che nell'agosto scorso è stato vittima di avvelenamento e che è poi ritornato a gennaio in Russia per scontare la pena di poco più di due anni. C'è però un ricorso pendente presso la Corte europea dei diritti umani di Strasburgo, in cui il dissidente russo segnala episodi ripetuti di maltrattamento, di privazione del sonno, di malnutrizione e di mancato accesso alle cure mediche. La situazione preoccupa tutte le cancellerie europee e gli Stati Uniti d'America, che sono intervenuti in maniera molto forte, dicendo che, se succede qualcosa ad Alexei Navalny, ci saranno conseguenze. Ieri c'è stato l'incontro fra i Ministri degli affari esteri europei, che non solo hanno espresso preoccupazione, ma hanno chiesto che ci sia l'immediato accesso alle cure mediche. Ricordo che Alexei Navalny è rinchiuso in una colonia penale a 200 chilometri da Mosca, in un reparto ospedaliero, ma solo gli avvocati possono comunicare; i suoi medici non riescono a seguirlo come dovrebbero poter fare, dal momento che ha subito un avvelenamento che gli è quasi costato la vita. Penso che sia opportuno intervenire, davanti a un rischio di violazione dei più elementari diritti umani, come l'accesso alle cure mediche, e per un trattamento umano all'interno delle carceri russe a una figura che è diventata un simbolo. Ebbene, davanti a un simbolo, sul versante della tutela dei diritti umani, penso che sia giusto che non solo le cancellerie europee e i Ministri degli esteri, come hanno fatto ieri insieme all'alto rappresentante dell'Unione europea per gli affari esteri e le politiche di sicurezza Borrell, dicano in maniera molto chiara che si deve permettere l'accesso alle cure a Navalny, ma anche che questo Parlamento possa esprimere oggi un messaggio molto forte a suo sostegno, affinché possa accedere alle cure, perché finalmente la Russia risponda alla notifica della Corte europea dei diritti umani di Strasburgo, in cui le vengono chieste spiegazioni proprio sulla necessità di dare accesso alle cure, e se non sia necessario liberarlo per permettergli di andare in un ospedale, in una struttura sanitaria di qualità che possa curarlo, tenendo conto del fatto che è stato avvelenato. Pensavo fosse giusto attirare l'attenzione del Parlamento, per poter dare voce anche ai parlamentari e non solo al Governo.
2021-05-06	FdI	deBertoldiAndrea	Inizio il mio intervento cercando di capire la ragione per la quale siamo arrivati all'ennesimo decreto indennizzi, sostegni o ristori: cambiamo il nome, ma non deve cambiare purtroppo la sostanza. Infatti, prima di giudicare e di commentare, siamo abituati a valutare le ragioni che stanno alla base di un provvedimento. Se siamo qui a dover parlare ancora una volta di un decreto sostegni (in questo caso), la motivazione principale allora sta certamente nella pandemia, ma soprattutto nelle risposte sbagliate, cari colleghi, che la maggioranza e i Governi ad essa hanno dato e stanno dando. Il termine che non mi piace (anche perché straniero) è il cosiddetto lockdown e penso a quei lockdown eccessivi, che credo di poter definire Merkel-Macron, perché ormai purtroppo c'è un pensiero unico in Europa: se lo dice la Merkel e lo dice Macron, allora è verità. Peccato però, cari colleghi, che innanzitutto non abbiamo le disponibilità finanziarie di Macron, tantomeno quelle della Merkel. Non siamo coloro che hanno potuto dare indennizzi del 60-70 per cento a quelle partite IVA che avete fatto e state facendo soffrire. Noi siamo quelli - non dimentichiamolo - che hanno dato complessivamente alle partite IVA e alle aziende poco meno del 6 per cento delle perdite. Non dimentichiamolo mai: non il 60 o il 70, ma poco meno del 6 per cento, con tutti i decreti-legge. Con questo decreto sostegni ci apprestiamo a dare 11 miliardi di euro, che, a fronte agli oltre 400 miliardi di perdite stimati dalla CGIA di Mestre, che ho ridotto per semplicità, rappresentano di fatto il 3 per cento. Questi sono i numeri veri. Ecco perché la verità Merkel-Macron non si può tradurre in verità in Italia e comunque in verità assoluta. Basterebbe guardarsi intorno, avere il coraggio e l'umiltà di riconoscere i propri errori, signori del Governo; riconoscere i propri errori e non essere cocciuti, insistere, come state insistendo, in questa logica. Penso anche al coprifuoco: non volete ammettere di aver sbagliato. Voi, signor Ministro, signori Sottosegretari, non volete ammettere che il coprifuoco è un assurdo, come lo è perseverare nei due o tre lockdown che avete fatto. Guardiamo ad altri Paesi, come la Russia, che ha evitato il lockdown di autunno e non è messa peggio di noi, tutt'altro. Ma guardiamo più vicino: Stoccolma, una città metropolitana ed europea, che addirittura non ha fatto lockdown, ha tuttavia dati molto migliori dei nostri. Guardiamo Madrid - questa è politica - dove vi è stata la vittoria dei popolari anti lockdown sulla sinistra socialista spagnola al Governo, che con il lockdown voleva rovinare anche Madrid. I popolari hanno avuto il coraggio di dire di no e Madrid ha risposto con un'economia più fiorente e con una sanità migliore della nostra.
2021-05-19	PD	AlfieriAlessandro	Anche per quanto riguarda il rilancio dell'iniziativa del quartetto, signor Ministro, dobbiamo fare i conti con la debolezza di tutti gli attori: la debolezza della Russia, non a caso sfidata dalla Turchia nel Mediterraneo, e la debolezza del sistema delle Nazioni Unite, che si è limitato a un appello pilatesco, parlando del diritto di Israele a difendersi e, dall'altra parte, del diritto all'autodeterminazione dei palestinesi. Gli Stati Uniti sono di fatto usciti da tempo dal sistema onusiano, perché i danni fatti da Trump li misuriamo anche in questa vicenda e in questo passaggio, con la debolezza delle Nazioni Unite, orfane degli Stati Uniti, e con la Cina che non a caso cerca di inserirsi e addirittura di ospitare da loro il nuovo round di un incontro fra i principali attori palestinesi e israeliani. Per quanto riguarda gli Stati Uniti, ci aspettiamo da Biden un cambio di passo e che ritornino a essere protagonisti nel Mediterraneo e nel Medio Oriente.
2021-05-20	FdI	DeCarloLuca	Sono quasi 800 i nostri prodotti DOP e IGP riconosciuti universalmente in tutto il mondo, tanto che l' italian sounding vale 100 miliardi. Ciò vuol dire che ci riconoscono come talmente bravi da copiarci per 100 miliardi all'anno: quattro manovre finanziarie di questa Camera alta. Diamo quindi a Cesare quel che è di Cesare e leviamoci questa visione di un'agricoltura bucolica, fatta di sola tradizione e che non si rinnova mai. Storicamente, in questa Nazione, specialmente nel secolo scorso, ma anche nell'Ottocento, quando nascevano le grandi case agroalimentari (la Buitoni, la De Cecco, la Barilla), tutte a cavallo tra il 1850 e il 1870, ma anche dopo, la politica agricola è stata oggetto di forte intervento pubblico. Come non citare Strampelli, il genetista agrario che rivoluzionò il frumento e portò le nostre produzioni per ettaro superiori a quelle di qualsiasi altro Paese nel mondo? Anche solo nel 1984, quando qualcuno prendeva in giro l'agricoltura attraverso i film - ne cito uno su tutti, «Il ragazzo di campagna» - in cui la campagna era descritta come qualcosa di antiquato, in quello stesso anno avevamo le rese per ettaro per il mais superiori a quelle degli Stati Uniti. Questo, però, non ce l'ha raccontato nessuno. Faceva comodo far credere che il boom industriale avesse convertito questa Nazione da povera e agricola in una industriale. E non è un caso che la maggior parte degli agglomerati urbani sia nata durante quel periodo, perché, finché davamo una lettura dell'agricoltura di quel tipo, ne abbiamo assecondato il depauperamento; abbiamo fatto sì che ci fosse quel travaso di forze e di capacità, anche intellettive e scientifiche, dalla campagna alla città. Nessuno può scordare il ruolo che hanno avuto negli anni agronomi come Draghetti, Gibertini o Edoardo Bassi, che batté le campagne a spiegare quali fossero le evoluzioni dell'agricoltura o la riforma agraria degli anni Cinquanta e Sessanta, con gli espropri, i fertilizzanti e i fitofarmaci, che dettero un impulso grandissimo alle rese, se usati debitamente. A 7 miliardi di persone qualcuno dovrà pur dar da mangiare e, se la farm to fork dice che il 25 per cento delle superfici dev'essere dedicato all'agricoltura biologica, quel 75 per cento dovrà avere rese tali da consentirci non di fare la carne sintetico-scientifica, né di chiamare carne le polpette di soia, ma di avere una produzione tale da aumentare la nostra rendita per ettaro. Gli altri Paesi del mondo non stanno a dormire sull'agricoltura, fanno politica nazionale. Gli Stati Uniti hanno capito che il predominio dell'economia non esiste solo attraverso le armi, ma esiste anche attraverso la loro indipendenza alimentare. Lo sanno in Israele e perfino in Spagna; lo sanno in Cina, il cui leader, quando la scure del Partito Comunista si abbatté sul padre, andò a lavorare in una fattoria, quindi conosce i problemi dell'agricoltura e sa anche che è soddisfacendo il fabbisogno alimentare che si rendono indipendenti i popoli. Lo sa la Russia, dopo che le abbiamo irrogato inique sanzioni, per cui si è strutturata per avere la propria indipendenza economica. In Italia, invece, abbiamo abbandonato tutto e lo abbiamo fatto anche a causa di qualche scandalo per il quale hanno pagato più gli agricoltori che i politici, e mi riferisco all'ammasso del grano. Ripeto che se oggi vogliamo dare da mangiare a 7 miliardi di persone, dobbiamo investire sull'innovazione, perché la tradizione non è un mazzo di catene che ci lega, ma è la bellezza da conservare. Conosciamo la tradizione, ma siamo sempre stati per un'innovazione che consenta di essere al passo coi tempi, com'è stato nei tanti periodi della politica agricola italiana, prima della guerra o nel dopoguerra, riportando al centro le istanze per la crescita e l'innovazione del Paese. Concentriamoci quindi sull'innovazione, sul recupero degli scarti, sulla depurazione delle acque contaminate, sui macchinari con sensori per rilevare le piante infestanti, sulle nanotecnologie, sulle serre automatizzate e su tutto ciò che ci riporta con i piedi ben ancorati alla tradizione, ma sicuramente proiettati verso un futuro di competitività con tutte le altre Nazioni, che però garantisca anche all'Italia di giocare il suo ruolo e di chiudere quella filiera del made in Italy che oggi sta schiacciando solo i produttori agricoli. Infatti, la grande distribuzione oggi paga un prezzo ed è su questo che dobbiamo lavorare all'interno della Camera alta, non su leggi che sono importanti, ma si traducono in un interesse per pochi. Dobbiamo garantire agli agricoltori un reddito equo che dia loro dignità, altrimenti li costringiamo, come spesso accade, a convertire i loro campi da agricoli in fotovoltaici. Questa non è l'agricoltura che vogliamo, né il modernismo che vogliamo. Vogliamo che l'agricoltore sia messo nelle condizioni di fare imprenditoria in maniera seria, utilizzando l'innovazione, la banda larga e tutti quegli di strumenti che il secolo moderno gli mette a disposizione.
2021-06-23	FI	CraxiStefaniaGabriellaAnastasia	Capiamo bene l'interesse preminente delle realtà mitteleuropee di mantenere chiuso il rubinetto della rotta balcanica finanziando Ankara, ma la Turchia, le sue mire nel Mediterraneo, sono un tema che va affrontato, specie perché l'aggressività turca fa il paio con una loro difficoltà strategica nella Regione mediorientale, come evidenziano i recenti accadimenti e gli stessi altalenanti rapporti con partner come la Russia, gli stessi USA, specie dopo la recente guerra tra Hamas e Israele. Se Erdogan pensa che la Turchia ha fatto più che abbastanza per consentire a Bruxelles di avviare un'agenda positiva con Ankara, noi pensiamo che qualcosa in più vada fatto soprattutto sul fronte delle questioni regionali - penso alla Libia - e aggiungo sul piano dei diritti umani.
2021-06-23	FI	CraxiStefaniaGabriellaAnastasia	La dimensione europea dei confini è la giusta prospettiva, come è giusta l'idea di sviluppare intese comunitarie con il Nord Africa, essendo sostenuti in questo anche dall'interesse tedesco di vedere rinnovate le risorse date ad Ankara. Prospettiva a cui aggiungerei la suggestione di allargare all'area MED gli stessi fondi dei progetti europei per un effettivo partenariato di sviluppo condiviso. Mi chiedo però, e le chiedo, cosa faremo se l'interpretazione in seno al Consiglio sarà più simile a « mare nostrum » che non ad un meccanismo di solidarietà? La scelta mediterranea, che deve essere la scelta prima dell'Europa e dell'Italia, necessaria per chi vuole oggi svolgere un ruolo non marginale nella nuova configurazione politica ed economica dello scenario internazionale, ci pone anche dinnanzi al tema dei rapporti in questa area strategica, in cui la presenza russa e turca non sono più secondarie. Peraltro, una tale posizione europea - e coloro che ne sono portatori - può produrre, come auspichiamo, un'intesa privilegiata con l'alleato americano, distratto giustamente dal confronto epocale con Pechino, i cui inviti a partecipare alla «Via della seta» non dovrebbero interessarci poiché in netto conflitto con la nostra collocazione atlantica. Per questo credo che il Consiglio, così come provano a fare gli Stati Uniti, debba fare uno sforzo verso la Russia ed evitare di consegnarla, se ancora possibile, definitivamente nelle braccia di Pechino, che rappresenta la vera sfida dell'Occidente tutto e dell'Europa. Ciò non vuol dire mantenere un atteggiamento di indifferenza e di passività rispetto a questioni fondamentali, ma significa affrontare il tema di un partenariato tra Russia e Unione europea, significa ad esempio spiegare che la NATO resta e resterà un'alleanza strategica per le realtà europee, significa anche dire che è impensabile sostenere il regime bielorusso, che soffoca la dissidenza filo-occidentale, che chiede libertà e democrazia.
2021-06-23	FI	CraxiStefaniaGabriellaAnastasia	Signor Presidente, onorevoli colleghi, signor Presidente del Consiglio, il prossimo Consiglio europeo giunge dopo due appuntamenti internazionali di rilievo quali i vertici G7 e NATO, che hanno evidenziato una significativa comunione di intenti tra i principali partner globali, pur con alcuni distinguo interni all'Europa; accenti e sensibilità che riguardano anche temi all'ordine del giorno del Consiglio e che pertanto necessitano da parte nostra di un approccio pragmatico, consapevole, non retorico, in linea con quanto lei ha fatto in questi primi mesi di vita dell'Esecutivo. Tra questi temi è evidente che il dossier economico e il dossier migranti hanno una rilevanza particolare, pur personalmente considerando fondamentale per la necessaria protezione internazionale del nostro Paese, specie sul versante Mediterraneo, la sempre più rilevante questione turca e il tema dei rapporti con la Russia. I Paesi europei, nonostante alcuni errori non secondari, stanno procedendo verso una vaccinazione di larghi strati della popolazione. Serve proseguire su questa strada, garantire forniture vaste e crescenti di vaccini agli Stati, non solo quelli europei, ma cominciando da quelli limitrofi, e predisporre un'azione comunitaria per il futuro, per far fronte eventualmente all'insorgere di recrudescenze. Soprattutto però, signor Presidente del Consiglio, crediamo si debbano riaprire definitivamente i confini e sapere che in autunno, anche innanzi ad aumenti dei contagi, dovremo imparare a convivere con un virus che diventerà endemico. Se sul fronte economico registriamo i primi risultati positivi con l'approvazione del Piano nazionale di ripresa e resilienza, e nonostante le sollecitazioni provenienti da un'istituzione a lei cara come la Banca centrale europea (BCE), che sottolinea la necessità che l'economia sia sostenuta da adeguati stimoli sia monetari sia fiscali, si intravedono all'orizzonte i rischi di un rigurgito rigorista, di politiche di austerity fuori dal tempo e dalla storia a cui certi Paesi membri e alcune realtà interne a loro guardano con simpatia. È una discussione che forse è sfuggita a molti, ma non certo a lei, signor Presidente del Consiglio, anche perché alcuni suoi teorici, come l'ex ministro tedesco Wolfgang Schäuble, oggi presidente del Bundestag, la chiamano in causa, nel mentre sostengono, prima dalle colonne de «Il Sole 24 Ore» e più di recente da quelle del «Financial Times», la necessità di ripristinare al più presto una severa disciplina fiscale. Sono parole che fanno il paio con le dichiarazioni non smentite del commissario Dombrovskis, che poche settimane fa ha parlato del ripristino del Patto di stabilità nel 2023. Signor Presidente del Consiglio, lei ha detto che abbiamo tempo e ha speso parole di ottimismo e di certo non possiamo e non dobbiamo dare a lei suggerimenti e consigli su questa materia; credo però che tutti noi, tutto il Parlamento debba essere ben consapevole che in seno all'Europa la battaglia contro il rigore non è finita e che da essa dipendono il nostro futuro e gli spazi di libertà, di sovranità e di agibilità democratica del nostro Paese, nonché i destini della stessa Unione europea, che necessita sempre più di una grande riforma, di una nuova stagione costituente che metta la parola fine a totem e feticci che l'hanno portata da affrontare impreparata sfide che sono state epocali. Su questo le chiediamo un impegno forte, consapevoli che la sua autorevolezza può rappresentare un valore aggiunto, una forza per impedire nel prossimo futuro un pericoloso ritorno al passato. Mentre dobbiamo evitare pericolose fughe all'indietro, abbiamo la necessità, ormai davvero inderogabile, di andare avanti sul dossier migranti. Signor Presidente del Consiglio, senza mezzi termini, ma con responsabilità e senza dogmatismi diciamo che le proposte contenute nel nuovo patto europeo per l'immigrazione e l'asilo non sono minimamente soddisfacenti per l'Italia. L'impianto complessivo non affronta risolutivamente il problema che poniamo come Paese. Manca un effettivo meccanismo di solidarietà e ripartizione dei migranti, che necessita di un sistema di accoglienza europeo che porti ad un ricollocamento automatico fra tutti i Paesi dell'Unione
2021-06-23	FI	GiammancoGabriella	, ma con sicurezza sappiamo che la Repubblica popolare cinese è colpevole di avere nascosto per mesi la verità sul virus. Sappiamo che non rispetta i diritti dei lavoratori, che rinchiude nei lager gli oppositori, che perseguita le minoranze. Quindi, Presidente, anche se al prossimo Consiglio non si discuterà in modo puntuale della questione Cina, le anticipo che riteniamo necessario frenare sull'accordo tra Europa e Cina sugli investimenti; un accordo poco chiaro e definito, poco conveniente per il nostro Paese e che suscita diverse perplessità. Allo stesso tempo, in seguito all'incontro tra Putin e Biden, pensiamo sia importante riprendere un dialogo strategico Europa-Russia, non solo perché le sanzioni hanno danneggiato il nostro tessuto economico, ma anche ai fini della lotta al terrorismo e perché interfacciarsi con la Russia significa impedire che l'abbraccio tra Mosca e Pechino diventi definitivo. Per quanto riguarda l'Africa, è fin troppo chiara l'importanza di un intervento più incisivo dell'Europa nel Mediterraneo; il fenomeno delle migrazioni di massa interessa da troppi anni il nostro Paese senza che l'Europa abbia fatto significativi passi in avanti. Presidente, la sua è una voce autorevole in Europa. Combatta affinché i Paesi membri comprendano che Lampedusa non è solo terra di confine italiano, ma confine d'Europa.
2021-06-23	FI	GiammancoGabriella	La solidarietà internazionale per migliorare l'accesso ai vaccini dei Paesi rimasti indietro sarà l'unico modo per fermare il virus e garantire a tutti la sicurezza in materia sanitaria. La comunità scientifica ci ha più volte spiegato come più esso si diffonde, più si generano varianti. L'Europa quindi deve muoversi nel segno del pragmatismo, tenendo conto inoltre che Paesi come Russia e Cina stanno di fatto utilizzando i vaccini come arma geopolitica.
2021-06-23	FI	MasiniBarbara	Stesso discorso va fatto per la Russia e, di rimando, anche per la Bielorussia. Il disgelo avvenuto tra Putin e Biden non deve far dimenticare all'Europa la propria autonomia rispetto alle decisioni e alle relative sanzioni.
2021-06-23	M5S	FerraraGianluca	Per quanto riguarda le relazioni tra Unione europea e Russia, in virtù di quanto richiamato, le chiediamo di rappresentare in sede di Consiglio europeo l'opportunità di evitare un eccessivo e rischioso irrigidimento nei rapporti con Mosca.
2021-06-23	M5S	FerraraGianluca	Signor Presidente, in tema di politica estera, come ha ricordato, il prossimo Consiglio europeo tornerà ad affrontare le questioni relative ai rapporti tra Unione europea e Russia. Il MoVimento 5 Stelle continua a ribadire l'importanza di riprendere e rinvigorire il dialogo costruttivo con Mosca affinché si possa consolidare un rapporto proattivo con un attore che resta innegabilmente un partner fondamentale per l'Europa sia in termini commerciali che geopolitici. Adottare un approccio di rottura e contrapposizione sarebbe dannoso e controproducente. A fronte dell'oggettivo peggioramento delle relazioni tra Bruxelles e Mosca, su cui ha pesato soprattutto la vicenda dell'oppositore filo-occidentale Navalny, l'Italia, pur senza rinunciare a sostenere sempre il diritto internazionale e il rispetto dei diritti umani, deve prodigarsi per evitare che il divano tra Unione europea e Russia si approfondisca, mantenendo aperti i canali di cooperazione con Mosca. Per questo attendiamo con trepidazione la discussione della relazione dell'Alto rappresentante e della Commissione sulle opzioni strategiche sui rapporti tra Unione europea e Russia. Presidente Draghi, a mio avviso, l'Italia deve mantenere i suoi tradizionali rapporti di amicizia con Mosca, non solo in virtù dell'interesse economico nazionale e delle intense relazioni commerciali bilaterali, ma anche per la funzione strategica che la Federazione russa svolge nella stabilizzazione di alcune Regioni fondamentali per il nostro Paese. Basti pensare alla Libia, dove il ruolo di Mosca è indispensabile per il buon esito del processo di riconciliazione e pacificazione nazionale. Non possono tuttavia essere ignorate le lacune nella tutela dei diritti umani. Il progressivo restringimento della sfera delle libertà fondamentali in Russia, come altrove, deve destare sempre preoccupazione; diritti e libertà fondamentali che rappresentano i pilastri imprescindibili della cultura dell'Unione europea e del nostro Paese e che, in quanto tali, non sono negoziabili. I diritti umani vanno difesi in quanto valore assoluto e non devono essere strumentalizzati a scopo politico
2021-06-23	M5S	LoreficePietro	Signor Presidente, signor presidente del Consiglio Draghi, colleghi, membri del Governo, siamo nuovamente - perché questo è un appuntamento periodico - in procinto di un incontro europeo, uno di quelli importanti. Abbiamo già ottenuto dei buoni risultati, ma domani si riprenderà a parlare di temi forti, come la ripresa economica e tutta la gestione della fase post-pandemica, anche se la pandemia ancora non è proprio sconfitta. Si parlerà anche di relazioni internazionali: i temi sono quelli legati alla Turchia e alla Russia. Ultima, ma non ultima (almeno dal mio punto di vista), finalmente si ritorna a parlare della questione migrazioni e asilo. È dal 2018 che in un Consiglio europeo non si trattava questo importante tema, che vede la nostra Nazione come una delle più "impattate" da questa problematica.
2021-06-24	LN	CanduraMassimo	Sono passati venti anni e l'Afghanistan, come giustamente osservato da tutti i colleghi, rimane un Paese estremamente pericoloso. Le divisioni etniche sono il problema principale. Sì, certo, ci sono i taliban pashtun, un governo democratico anch'esso pashtun, ma non dimentichiamo a settentrione le etnie tagike, che hanno come riferimento il Tagikistan, un Paese allineato con la Russia, quelle uzbeke, che hanno come riferimento l'Uzbekistan, e gli Hazara, che tutti dimenticano, l'unica etnia sciita dell'Afghanistan, contro la quale tutte le altre etnie afgane provano odio, nient'altro che odio. L'Afghanistan è difficile da pacificare: quello che è stato fatto fino ad oggi, in questi vent'anni, è sicuramente un miglioramento. La soluzione non ce l'aveva in tasca nessuno. Del resto, voglio ricordare che quando la NATO, in particolare il Consiglio del Nord Atlantico, nel 2001 approvò l'intervento ex articolo 5, autorizzando quindi la missione, non diede delle direttive strategiche, limitandosi ad un: armiamoci, partiamo e ogni Paese decide la linea da tenere. Non era la premessa ideale per vincere una guerra perché, se io combatto, lo faccio per un obiettivo, ma se non ho l'obiettivo...
2021-07-13	FdI	BalboniAlberto	E noi vogliamo avere il diritto di continuare ad affermare questi nostri convincimenti senza che qualcuno ci metta sotto processo. Cosa dice l'articolo 4? L'articolo 21 della Costituzione va bene, ma purché le opinioni espresse non comportino il rischio e il pericolo di discriminazione o di violenza. Ma chi stabilisce se esiste o meno questo rischio, questo pericolo? Ovviamente lo può stabilire solo un magistrato, signor Presidente. Questo vuol dire che chiunque di noi dica, ad esempio, che un bambino ha diritto ad avere una madre e un padre potrebbe domani trovarsi denunciato da una associazione di omosessuali, di gay o altro che si sente discriminata da questa nostra affermazione e il magistrato lo dovrà rinviare a giudizio e lo dovrà giudicare. Cosa dovrà giudicare, cari colleghi? Dovrà giudicare un fatto, sulla base del principio di tassatività dell'articolo 25, secondo comma della nostra Costituzione o dovrà giudicare un'opinione, un convincimento, o addirittura uno stato d'animo, se cioè chi ha fatto quella affermazione lo abbia fatto per un convincimento etico, morale, politico, religioso o filosofico o se l'abbia fatto animato da motivi di odio? Questo dovrà giudicare il magistrato. State creando una norma per giudicare lo stato d'animo interiore dell'imputato. Negli ordinamenti giuridici conosciuti nel mondo intero questo istituto si chiama diritto penale dello stato d'animo interiore ed è stato applicato in due soli ordinamenti, cari colleghi: nell'ordinamento giuridico nazionalsocialista e nell'ordinamento giuridico della Russia sovietica, che poi ovviamente ha ispirato tutti gli altri regimi comunisti del mondo. Solo in questi due ordinamenti giuridici non si giudica un fatto, ma si giudica uno stato d'animo. Noi dovremo andare a giustificare davanti a un giudice il nostro stato d'animo. Questo è quello che voi state introducendo con questo disegno di legge. Certo, speriamo e confidiamo di trovare un giudice ragionevole, un giudice che magari non antepone le sue convinzioni al buonsenso - perché qui si tratta poi di buonsenso - ma intanto ci saranno un processo, la gogna mediatica, le spese legali e l'ansia di che si trova sotto processo del tutto ingiustamente. Il risultato di tutto questo sarà quello a cui, in realtà, vuole mirare la maggioranza: l'autocensura. Quando gli italiani sapranno che parlare di certi argomenti comporta il rischio di un processo penale si autocensureranno, non si avventurano più su un terreno minato e quindi il politicamente corretto trionferà, censurando e chiudendo la bocca a quella che ancora oggi credo sia la maggioranza degli italiani, che in materia di famiglia, in materia di filiazione, in materia di diritti dei minori la pensa esattamente come noi, ma il politicamente corretto chiuderà loro la bocca, come ha certificato anche un recente sondaggio negli Stati Uniti, dove due elettori repubblicani su tre hanno dichiarato di non parlare più di questi argomenti in pubblico per paura della reazione che verrà inevitabilmente manifestata nei loro confronti. Con il risultato che avremo una dittatura della minoranza sulla maggioranza.
2021-07-27	LN	ArrigoniPaolo	Evidentemente, siamo già ai primi cortocircuiti. Le parole d'ordine di questi tempi sono ormai sostenibilità, transizione ecologica, decarbonizzazione per contrastare i cambiamenti climatici. Sono parole risuonate nello scorso week-end anche al G20 di Napoli, le cui conclusioni però hanno evidenziato l'esistenza di profondi distinguo, anzi divergenze con le posizioni assunte e confermate da Cina, India e Russia. Partendo da qui, occorre seriamente riflettere se puntare ciecamente agli obiettivi di decarbonizzazione che Bruxelles si è data, senza considerare quello che fanno gli altri player globali. In questa fase caratterizzata dall'emergenza sanitaria, che ha determinato una profonda crisi economica, occorrono crescita e occupazione. Con la svolta green, occorre evitare bagni di sangue, con l'affossamento di nostre filiere. Occorre dunque, per una transizione sana ed ecologica, adottare pragmatismo, bandendo l'ideologia ambientalista, spesso anti-impresa.
2021-08-04	FI	AimiEnrico	Se vogliamo dunque provare a realizzare qualcosa di positivo, non possiamo dimenticare che il nostro orizzonte deve essere quello di una politica internazionale che guardi ai Paesi occidentali, come aveva indicato a Pratica di mare lo stesso presidente Berlusconi, quando aveva evidenziato che dobbiamo rimanere all'interno del perimetro dell'alleanza con l'occidente, che guardi anche alla Russia, per evitare che essa possa finire tra le braccia della Cina.
2021-08-04	FdI	RautiIsabella	, molto prima e purtroppo molto più facilmente di quanto si potesse immaginare. E allora questa non è soltanto schizofrenia, ma anche senso di impotenza. Per questo vorrei ripetere anch'io, come hanno detto il collega Malan ed altri senatori, che abbiamo appreso di questo ritiro dai media, non essendoci stato un vero passaggio parlamentare su questo tema. Inoltre anche io devo sottolineare con tristezza che nessuna autorità politica istituzionale ha accolto la Brigata Folgore, che è stata l'ultimo pezzo del contingente a rientrare insieme alla bandiera di guerra del 186° reggimento, e non mi si venga a parlare della pandemia, perché aspettiamo ancora la data di accoglienza che era indicata dopo la quarantena, che è passata. Sottosegretario Della Vedova, chiedo la sua attenzione perché lei ha fatto un passaggio molto importante su un tema che Fratelli d'Italia tra i primi ha denunciato con le sue interrogazioni, ovvero il rientro degli interpreti, delle loro famiglie, di coloro che hanno collaborato. Lei ha parlato di 228 rientri. Sono contenta perché a noi ne risultavano 182; è meglio così; ci preoccupa invece il fatto che ha detto che circa 400 cittadini afghani torneranno nel tempo, ma forse questo tempo potrebbe non esserci. Io mi permetto di approfittare di questa circostanza perché vorrei che oggi in questa sede lei prendesse un impegno. Voglio citare un caso per tutti - a lei sicuramente noto - riguardante Suraya Pakzad, un'attivista dei diritti umani e delle donne che, di nascosto dai talebani, faceva studiare le bambine. Ha chiesto, senza ottenerlo, il visto per venire in Italia insieme alla sua famiglia e ai suoi sei figli e rischia la vita non domani o dopodomani, ma oggi. Quest'attivista è il simbolo che dimostra che dobbiamo fare di più per far rientrare chi ci ha aiutato e collaborato con noi a costruire la pace. Proseguo tralasciando alcuni aspetti, visto che i nodi sono tanti quando si parla di missioni. Penso, per esempio, al rapporto ormai critico che abbiamo con gli Emirati Arabi Uniti. Si fa finta di niente e si continua a nascondere la testa sotto la sabbia. Abbiamo anche interrogato i Ministri competenti perché ci risulta - ed è noto - che siamo stati sloggiati dalla nostra base aerea di Al Minhad. Senza tanti complimenti, ci hanno mandato via e il 2 luglio abbiamo dovuto sbaraccare in fretta e furia. Naturalmente ci sono dei retroscena (si tratta di una ritorsione e ci sono questioni commerciali, non siamo stupidi), ma, proprio per questo, vorremmo sapere e capire. Fino ad ora non abbiamo avuto le risposte che ci aspettavamo. Non abbiamo delle risposte neanche sul comando Irini, che ha atteso i visti per entrare a Tripoli. Probabilmente in Libia non ci vogliono e si preferiscono altre pressioni straniere extra-europee (penso alla Russia e, con preoccupazione maggiore, alla Turchia). Su Irini abbiamo la nostra posizione, perché vorremmo che l'operazione si rafforzasse e ampliasse, in quanto potrebbe essere una forza di controllo su tutta la rotta centrale del Mediterraneo, anche per prevenire il traffico di esseri umani ad opera degli scafisti. Ci sono tanti nodi che passano attraverso le autorizzazioni che diamo ex post - lo ripeto - alle nostre missioni internazionali. C'è anche la questione controversa della scheda n. 48, relativa all'addestramento della guardia costiera libica. Cerchiamo di non fare un dibattito ideologico su questo tema. Inoltre, da esponente dell'opposizione, consentitemi di dire che la maggioranza non deve portare in Commissione e in Aula le sue contraddizioni interne, perché quello che abbiamo visto in entrambe le sedi non è accettabile. Avete delle posizioni diverse in politica estera e siete divisi, ma questo non può ricadere sulle scelte che assumiamo e soprattutto sulle garanzie che dobbiamo ai nostri militari. Penso anche alle nuove missioni, come quella nello Stretto di Hormuz, dove forse la fregata della Marina militare, visti i rapporti con gli Emirati, non potrà neanche arrivare. Mi avvio a concludere perché, purtroppo, ho esaurito il tempo a mia disposizione. Le questioni e i nodi sono tanti e proprio per questo sarebbe necessario un bel confronto parlamentare serio e non viziato, così da dare garanzie ai nostri militari. Questo è uno dei motivi per cui il nostro voto sarà a favore; lo facciamo più per loro, che per la condotta e la politica estera di questo Governo e di quelli che si sono succeduti in questa legislatura. Saremo sempre a favore delle nostre Forze armate perché le apprezziamo e ne conosciamo l'impegno, la capacità di costruttori e portatori di pace, nonché di cooperazione civile e militare.
2021-08-04	LN	CanduraMassimo	Signor Presidente, rivolgo un saluto a tutti gli onorevoli colleghe e colleghi, ai membri del Governo e in particolare alla nostra sottosegretaria senatrice Pucciarelli. Intanto, a beneficio del Resoconto stenografico, dichiaro il voto favorevole del mio Gruppo Lega-Salvini Premier-Partito Sardo d'Azione per i documenti così come presentati dai relatori. Stiamo parlando delle missioni internazionali, cioè della tutela del nostro interesse nazionale primariamente, cosa che sta a cuore alla Lega da sempre, e siamo con gratitudine al fianco delle nostre Forze armate. Dico questo perché nel dibattito è emersa una tendenza a parlare di ciascuna missione come fosse un qualcosa a sé. C'è, a mio avviso, un eccesso di analisi ma ci vuole invece una certa capacità di sintesi. Mi spiego meglio. Partendo da Ovest, troviamo missioni nel Golfo di Guinea (innanzi alle coste della Nigeria e della Guinea Equatoriale), missioni nell'Africa subsahariana; le missioni e gli interventi in Libia, nel Mediterraneo centrale, nei Balcani, nel Mediterraneo Orientale, in Libano, in Iraq e Siria, nella Penisola arabica, nel Golfo di Aden, nel Corno d'Africa, e lo Stretto di Hormuz è la novità di quest'anno. Ma che cosa vuol dire? Se uniamo tutti questi puntini e guardiamo non alla singola missione ma al percorso, vediamo il percorso della nostra linfa vitale: l'energia. Siccome si parla sempre di fabbisogno di petrolio, di fonti energetiche e di materie prime, non si parla mai di numeri. Nel dicembre 2020 l'Italia ha avuto un fabbisogno, guardando solo al petrolio (escluso quindi il gas naturale), di 1 milione di barili al giorno. Un milione di barili sono circa 159 milioni di litri; ripeto, al giorno. Dallo Stretto di Hormuz, per fare una proporzione, passano 18 milioni di barili al giorno; dal Canale di Suez circa 1,5 milioni. Non stiamo parlando di ricchezza, ma di far funzionare il Paese. È per questo che invito a un maggiore pragmatismo nell'esame delle missioni internazionali, perché si rischia di confondere l'ideale con il reale e ciò che si vuole con ciò di cui si necessita. Il 26 e 27 agosto prossimi ricorre il trentanovesimo anniversario della missione Libano 1: circa cinquecento tra bersaglieri e carabinieri sbarcarono in Libano, sotto la guida dell'allora colonnello Tosetti. Ha un significato particolare, perché è stata la prima missione internazionale dopo la Seconda guerra mondiale. Allora il Ministro della difesa era Lelio Lagorio del Partito socialista, che si impegnò particolarmente per questa missione. Attenzione, certamente tutti parlano bene delle nostre Forze armate, del rapporto con le popolazioni locali, dell'apporto a livello di tutela dei diritti umani e difesa della democrazia, ma non dobbiamo dimenticare che non è un gioco a punti; non stiamo dimostrando a qualcuno quanto siamo bravi. Dobbiamo tutelare i nostri interessi, il che non vuol dire fare un gioco da mercanti. Il problema è la sopravvivenza e il funzionamento del Paese. Visto che si parla di transizione ecologica, il 16 per cento dell'energia elettrica di cui l'Italia ha bisogno, nonostante le importazioni di petrolio e di gas liquido e nonostante le energie alternative che con difficoltà si vanno affermando, viene importato comunque dall'estero, in particolare dalla Francia, potenza nucleare e sul nucleare non apriamo nessun dibattito. Quello che voglio sottolineare è la questione fondamentale delle missioni. Inseriti, come siamo, in un contesto internazionale, la NATO è per noi pilastro importantissimo e il rapporto transatlantico è perno della nostra politica estera. Rifiuto infatti di pensare che ci sia qui dentro qualcuno eletto democraticamente che ritenga che la Cina sia il riferimento per la società del futuro perché, sia pure con tutti i difetti che possono avere, sicuramente gli Stati Uniti non hanno deficit di democrazia, essendo riusciti in pochi anni a passare da Obama, a Trump e oggi di nuovo a Biden, Presidenti che possono piacere o non piacere, a seconda dei gusti politici di chi siede qui, ma c'è stata l'alternanza. Xi Jinping non ha alternative, a meno che chiaramente non venga rinchiuso dal resto del partito in qualche campo di rieducazione per essere sostituito con un altro oligarca o autocrate che sia. Di conseguenza, è chiaro il nostro schieramento. Voglio sottolineare un altro aspetto. Si parla di multilateralismo e anch'io sono multilateralista, anche se gli "ismi" non mi piacciono. Sono un multilateralista molto moderato. Per me la NATO è il punto di riferimento e, quando si parla e si insiste a parlare di Unione europea in rapporto ai problemi dell'immigrazione nel Mediterraneo, mi sembra un po' come la mosca contro il vetro: non so se avete presenti quelle mosche che girano, che vogliono uscire, ma non vedono il vetro e continuano a sbatterci sopra. Ecco, cerchiamo di evitare di essere mosche che si schiantano sul vetro. Cito un rimedio, che non è mio. L'ex comandante del Comando supremo alleato della NATO in Europa, ammiraglio Stavridis, americano di origine greca, in un suo libro del 2017, commentando la situazione del Mediterraneo in relazione all'immigrazione e, in particolare, all'inazione dell'Unione europea di fronte ai problemi di Italia e Grecia, si chiedeva come mai l'Italia non ricorresse alla NATO. Voi pensate all'articolo 5 del Trattato, che parla di invasione e di aggressione militare, ma non è questo il caso e avete ragione. Stavridis parlava, infatti, dell'articolo 4: quando un Paese sente che è in arrivo una minaccia per la propria sicurezza, può chiedere un vertice della NATO, non dell'Unione europea, e chiedere aiuto per rimediare alla minaccia. È innegabile che l'immigrazione di massa, così come l'abbiamo vista nel 2014, 2015, 2016 e 2017, era sicuramente un attacco e un problema di stabilità per il nostro Paese; ripeto, questo è innegabile. Sorvolo sulla felice parentesi con Salvini ministro dell'interno, che è riuscito a frenare il problema, mentre vedo con preoccupazione il ritorno di questo fenomeno oggi, con l'assenza dell'Europa che, quando parla, lo fa per fare danni e con l'insistenza, purtroppo, a voler chiedere all'Europa qualcosa che non è disposta a dare, è evidente. Scusandomi per la digressione, concludo ribadendo il voto favorevole alle missioni internazionali, secondo le risoluzioni che ci sono state presentate dai relatori. Confermo che è necessario un approccio pragmatico, non dimenticando le nostre idee e i nostri ideali, ma cercando di capire in che mondo siamo. Se, infatti, ci ritiriamo dall'Afghanistan e prevalgono i talebani, è necessario probabilmente che i talebani diventino un problema per qualcun altro. Come dissi commentando il ritiro dall'Afghanistan, dopo l'audizione del ministro Guerini, sottolineo che oggi sono Cina e Russia ad avere un problema di stabilità ai propri confini, là dove i talebani dovessero acquisire maggiore forza in Afghanistan. Noi abbiamo un altro problema, che è il contenimento della potenza e prepotenza cinese, a partire dal Mar cinese meridionale e fino alle coste del Mediterraneo.
2021-08-04	PD	AlfieriAlessandro	(ore 19,10) ( Segue ALFIERI). Gli Stati Uniti ce lo dicono in maniera molto chiara. Sono molto pragmatici. Loro sono al nostro fianco se anche noi ci sporchiamo le mani, se dimostriamo di farci carico di un pezzo della sicurezza globale. Non lo possiamo fare singolarmente. Lo abbiamo visto in Libia. Se in Libia si va ognuno per la propria parte - l'Italia, la Francia, la Germania - non otteniamo risultati. Noi, infatti, abbiamo scritto nella nostra Costituzione che non andiamo a fare la guerra e non mandiamo soldati, l'un contro l'altro armati, nelle guerre civili. Questa è una questione molto importante, perché noi siamo rispettosi di ciò che è scritto nella nostra Costituzione, ma non stiamo a guardare. Quindi, la vera posta in gioco è quella di essere protagonisti come Europa; e lo si potrà fare solo se investiremo in una politica estera davvero comunitaria, in una politica di difesa davvero comunitaria. La Conferenza dell'Europa sarà un'occasione in questo senso. Una Europa unita può contare quanto la Turchia, la Russia e gli altri attori che giocano un ruolo importante in Libia. Noi abbiamo investito in professionalità, in persone, in legami culturali in Libia: non perdiamo questa occasione. Chi scappa dai teatri difficili e complicati e non affronta le contraddizioni di quei territori ha solo da perdere e rischia di lasciare da sole quelle persone. Tra il velleitarismo e la Realpolitik cinica noi chiediamo di essere presenti in quel territorio con la tutela dei diritti umani, con la condivisione della responsabilità e con la serietà dell'impegno delle nostre donne e uomini delle Forze armate.
2021-08-04	PD	VattuoneVito	La deliberazione delle missioni, approvata con le risoluzioni oggetto del presente dibattito dalle Commissioni riunite 3ᵃ e 4ᵃ, si inserisce in uno scenario di sicurezza reso più complesso e instabile dalla pandemia. La fase storica che si sta aprendo ha moltissime incognite, come emerso in tutte le audizioni svolte durante l' iter di questo provvedimento. Il rischio molto concreto è che la pandemia accentui le dinamiche di frammentazione e maggiore conflittualità che lo scenario geopolitico già mostrava chiaramente da diversi anni. In particolare, è ancora da esplorare quale sarà l'impatto sui Paesi fragili, con Governi e istituzioni deboli, con condizioni sociali critiche, con conflitti in corso e con sistemi sanitari deboli o inesistenti. Basti pensare a come, analogamente al resto del mondo, il coronavirus abbia portato a una sospensione della maggior parte delle attività economiche e commerciali nel Maghreb, per esempio. Paesi che avevano il turismo e gli investimenti stranieri al centro delle proprie economie hanno visto questi settori azzerati in un contesto già caratterizzato da numerose vulnerabilità. Ed è alquanto dubbia la capacità dei Governi locali di dare una risposta a istanze e rivendicazioni di carattere socio-economico e politico e di proseguire un percorso di democratizzazione. Ne è la prova la crisi di questi giorni in Tunisia, ma anche le agitazioni in Marocco e in Algeria. Il senso del provvedimento di oggi sta nell'assegnare alle Nazioni più avanzate del pianeta, ancora di più che nel passato, il compito di operare congiuntamente, al fine di gestire le instabilità e continuare a sostenere il sistema di governance che ha come riferimento l'ONU e il diritto internazionale. Le linee di azione dell'Italia si fondano su principi base che orientano e sovrintendono alla nostra politica estera di sicurezza; principi che seguiamo da molti anni e che discendono dal secondo periodo dell'articolo 11 della nostra Costituzione. Mi riferisco alla nostra adesione al sistema di relazioni e istituzioni basato sulle Nazioni Unite e sulle altre organizzazioni cui apparteniamo in conformità al diritto internazionale e, quindi, alla nostra scelta per una gestione multilaterale delle crisi e per conferire stabilità, continuità, capacità e programmazione all'azione della comunità internazionale a favore della stabilità e dello sviluppo pacifico. Le missioni internazionali rappresentano un'assunzione di responsabilità per un Paese come il nostro, che si è sempre schierato dalla parte della tutela del diritto internazionale e vanta un impegno di lunghissimo periodo a favore dei diritti umani, per la gestione multilaterale delle crisi e per il rafforzamento delle organizzazioni multilaterali, in uno scenario mondiale sempre più esposto a rischi di conflitto. Tra l'altro, possiamo ben dire che, se vogliamo essere fruitori di sicurezza nell'interesse del nostro Paese, dobbiamo con coraggio e responsabilità contemporaneamente essere produttori di sicurezza. Quindi, il contributo dell'Italia è quello della partecipazione ad oltre 40 missioni, con una presenza media di circa 6.500 unità di personale, con un massimo autorizzato di circa 9.500, con un focus specifico - come indicato dal ministro Guerini in sede di audizione - sul Mediterraneo allargato, che rappresenta una priorità assoluta per il nostro Paese. La faglia identitaria e confessionale che sta attraversando la Penisola arabica favorisce dinamiche di riposizionamento dei principali attori regionali e globali, con possibili ricadute sugli interessi industriali ed energetici nazionali. La rimodulazione dell'impegno statunitense (in Afghanistan, in Iraq e in Siria, ad esempio) e l'attivismo di Turchia e Russia hanno determinato nuovi squilibri che potrebbero essere origine di ulteriori crisi. A proposito di Afghanistan - come viene sottolineato nella risoluzione di proroga - nonostante la conclusione della missione Resolute support, si ritiene che l'Italia debba mantenere una presenza forte nell'ambito di uno sforzo comune della comunità internazionale per garantire il mantenimento dei progressi, in particolar modo con riguardo alla condizione femminile, realizzati finora anche grazie a un impegno gravoso da parte di tanti Paesi dal punto di vista delle perdite di vite umane, prima ancora che dal punto di vista finanziario. Nel Sahel e nel Corno d'Africa l'instabilità politica e le fragilità delle istituzioni statuali costituiscono una fonte di criticità per l'Italia in termini di sicurezza e di possibile avvio di nuovi flussi migratori. Nei Balcani ancora si assiste a una crescente presenza di diversi attori extraeuropei, con pesanti ricadute in termini di influenza politica, ma anche di flussi migratori. A fronte di tali scenari, l'Italia continua a sostenere con convinzione il processo di stabilizzazione in atto in Libia. Credo sia utile ragionare sul motivo della nostra presenza in Libia e avere una visuale completa. L'impegno dell'Italia verso quel Paese, in atto da molti anni, si è sempre svolto in ambito ONU e a favore di un maggior ruolo dell'Unione europea. Abbiamo inteso svolgere per ovvie ragioni un ruolo di primo piano, ma sempre coordinato e con lo sguardo rivolto alle organizzazioni multilaterali che sono il nostro punto di riferimento. Questo sulla base di un presupposto evidente: credo non ci siano dubbi che quella per la stabilizzazione della Libia sia una questione di rilevanza assoluta per le conseguenze sull'equilibrio e la sicurezza del Nord Africa e dell'intero Mediterraneo; questo per l'Unione europea, ma soprattutto per l'Italia. La Libia ha bisogno del massimo sforzo possibile dell'Italia e della comunità internazionale per scongiurare il rischio di una destabilizzazione che sarebbe un disastro; uno sforzo che, per avere successo, non può non essere coordinato e vedere un maggior ruolo dei Paesi dell'Unione europea (su questo interveniamo anche nella risoluzione). Ma, per avere questo risultato, non possiamo non essere noi, per posizione, storia, legami e cultura, ad avere un ruolo speciale. Ci troviamo nel mezzo. Da anni svolgiamo un ruolo speciale senza essere riusciti a raggiungere un più decisivo impegno comune europeo. Il punto è che un nostro arretramento renderebbe la situazione è ancora più difficile. Per essere chiari e per non essere fraintesi, se la cooperazione è indispensabile, non ci sono dubbi che debba basarsi su alcune condizioni in merito ai diritti umani e alla tutela dei più vulnerabili, ma occorre anche essere chiari su altri punti. Le missioni di cooperazione nel loro complesso, comprese quelle bilaterali e tutte quelle su cui interveniamo in Libia, sono inserite nel più ampio impegno politico dell'Italia per contribuire attivamente alla stabilizzazione e pacificazione, senza le quali ben pochi passi potrebbero essere fatti in tema di protezione e diritti umani. La nostra azione in Libia è storicamente e fattualmente indirizzata a favorire un più ampio coinvolgimento della comunità internazionale e, in particolare, dell'Unione europea. Ed è sicuramente necessario operare per garantire in Libia e nei centri di detenzione la possibilità di accesso e di azione alle organizzazioni internazionali che operano nel campo dell'immigrazione e dell'assistenza umanitaria. Con queste premesse, nella risoluzione di proroga, in relazione all'obiettivo di potenziare il coinvolgimento europeo sul tema Libia, è stato inserito un impegno al Governo rivolto, dalla prossima programmazione, a verificare le condizioni per il superamento della missione di assistenza alle istituzioni libiche preposte al controllo dei confini marittimi - di cui alla scheda 48 - trasferendone le funzioni ad altre missioni, con l'obiettivo, appunto, di consolidare il ruolo dell'Italia in Libia e potenziare il coinvolgimento europeo. Questo per sottolineare come la partecipazione dell'Italia alle missioni internazionali sia non solo un elemento fondamentale della nostra politica estera di difesa, ma anche uno dei nostri tratti identitari nel quadro di relazioni bilaterali, di adesione a trattati, accordi e legami che caratterizzano la nostra collocazione e le nostre priorità nel contesto internazionale. Concludo formulando un ringraziamento alle nostre Forze armate per l'impegno dimostrato, con serietà e professionalità riconosciuta a tutti i livelli, ribadendo ancora una volta che il nostro Paese vanta un impegno di lungo periodo, rimanendo tra i più importanti Paesi contributori, sia in termini di personale impiegato sia per quanto concerne il contributo finanziario. Le Commissioni affari esteri e difesa riunite hanno valutato favorevolmente i contenuti della deliberazione del Consiglio dei ministri. Sono state accolte alcune istanze emerse nel corso del dibattito, alcune già evidenziate. In un'altra viene rilevata l'esigenza di verificare una maggiore semplificazione del procedimento di autorizzazione parlamentare per l'avvio e la proroga delle missioni internazionali, ritenendo - come ribadito nella risoluzione - che, anche a seguito delle criticità emerse durante i primi anni di applicazione della legge quadro, sarebbe opportuno valutarne un intervento di adeguamento. Con quanto premesso, le Commissioni riunite propongono all'Assemblea di autorizzare le missioni e le attività di cui alla deliberazione del Consiglio dei ministri nei termini previsti dalle risoluzioni all'esame del Senato. PRESIDENTE. Il relatore, senatore Vescovi, ha chiesto di integrare la relazione scritta sul documento XXIV, n. 49. Ne ha facoltà.
2021-08-04	PD	VerducciFrancesco	Eppure, Presidente, quei campi sono legittimati e contemplati da un accordo sottoscritto tra Italia e Libia; e questo è inaccettabile. Un accordo tra due Governi, mai passato in Parlamento; e questo è inaccettabile. Un accordo che non è mai stato riscritto, nonostante gli impegni presi anche in quest'Aula. È sulla base di quel memorandum che esiste un'area cosiddetta di "ricerca e soccorso" libica nel Mediterraneo. Nonostante la Libia non abbia mai sottoscritto le convenzioni internazionali sul rispetto dei migranti, noi deleghiamo loro a intervenire al nostro posto, a respingere al nostro posto, a catturare e rinchiudere nei campi, perché questo fanno le milizie libiche che noi sosteniamo. Altro che soccorso, Presidente. C'è un video di pochi giorni fa, nel quale una motovedetta libica, donata dall'Italia, viene ripresa mentre spara su un barcone carico di persone, tentando di speronarlo. Questo avviene e questo continua ad avvenire. Per questo, Presidente, voterò no. Per questo, insieme al senatore Nannicini e al senatore D'Arienzo, pronunciamo il nostro no in quest'Aula e di fronte all'opinione pubblica, perché nulla è cambiato, a dispetto dell'ipocrisia e delle promesse. La situazione, anzi, nell'ultimo anno è peggiorata. "Medici senza frontiere", uno degli ultimi baluardi rimasti, ha sospeso le attività nei centri, denunciando l'aumento esponenziale delle violenze negli ultimi mesi. Eppure, signor Presidente, rivendichiamo il fatto che c'è un altro modo per stare in Libia. La Libia ci riguarda: dobbiamo cooperare e non lasciarla alla guerra civile e agli interessi della Turchia, della Russia o di altri. C'è un altro modo per stare in Libia e per stare con la Libia ed è fare l'Italia, continuando a costruire ospedali e scuole e non tradendo i nostri valori e la nostra Costituzione. Signor Presidente, lo chiediamo con forza: va interrotta questa missione, che ha rafforzato il sistema dei campi di tortura, anziché smantellarlo. Va scritto un nuovo accordo - lo chiediamo con forza - che coinvolga Europa, Africa, Nazioni Unite, organizzazioni umanitarie, organizzazioni non governative e società civile e che affronti le cause strutturali di un fenomeno migratorio che è epocale e che coinvolge milioni di persone, che fuggono da atrocità indicibili e che nessun muro e nessun campo lager potranno fermare. Signor Presidente, concludendo, serve una nuova "Mare nostrum", un'iniziativa politica ed economica che metta al centro il rispetto dei diritti, perché solo così l'Italia e l'Europa potranno riscattare il proprio ruolo e la propria funzione storica e svolgere una leadership che sia credibile, vera e riconosciuta, nel Mediterraneo e nel mondo.
2021-09-07	M5S	AirolaAlberto	Doppio è quindi il pregio del nostro Paese: il primo è umanitario, il secondo è aver acquisito, durante i recenti Governi - grazie al lavoro del premier Conte, prima, di Draghi che ne ha raccolto i risultati e del suo lavoro, ministro Di Maio - una credibilità in Europa e nei rapporti internazionali che ora è evidente a tutti. La testimonianza è la sua missione in Uzbekistan, Tagikistan, Qatar e Pakistan; è il rapporto soprattutto con i suoi omologhi di Francia e Germania. Ora serve, per prima cosa, che l'Unione europea si muova unitariamente: un conto è valutare ed eventualmente agire nei confronti della diplomazia coi talebani, nonché in eventuali scelte, a mio avviso necessarie, logistiche e operative di assistenza, soprattutto negli aeroporti afghani, come Paese Italia; altro conto è farlo come Unione europea. Saremmo veramente una potenza. Ciò oggi è possibile proprio perché l'Europa, nella sua storia recente, in questo dramma afghano ha risvegliato una coscienza individuale e collettiva mai avuta prima. È un momento storico in cui veramente possiamo lavorare insieme. Secondo punto: anche con il dialogo internazionale nell'ambito del G20 dovrebbe essere l'Unione europea a parlare, o almeno una parte di essa estremamente rappresentativa. È evidente a tutti, anche ai più critici e ai riottosi, che è inevitabile un dialogo con Cina, Russia e Turchia. Sono coloro che possono fare la differenza nella gestione della crisi. Non parlo degli Stati Uniti, ovviamente inclusi, ma che al momento non sembrano avere posizioni chiare in merito. Ministri, colleghi, Presidente, questa è una grandissima occasione, storica, per dimostrare a noi stessi e ai popoli europei che, in questo contesto internazionale, insieme possiamo essere un soggetto forte e pesante sugli equilibri geopolitici. È l'occasione di una nemesi e catarsi per tutta l'Europa. Questa è un'occasione per dimostrare e realizzare davanti al mondo che il nostro Paese è diplomaticamente e strategicamente ineludibile nelle crisi internazionali, soprattutto nei confronti di Cina, Turchia e Russia. Cito il presidente Mattarella, che è stato netto su questa vicenda dicendo che quanto è successo nella guerra in Siria ha reso evidente la scarsa capacità dell'Unione europea di agire unitariamente, è invece indispensabile assicurare gli strumenti reali, efficaci e concreti di politica estera e di difesa comuni. Questi strumenti esistono e possono essere usati dall'Europa in contesto internazionale. Mi riferisco alla direttiva sulla protezione temporanea n. 55 del 2001 della Comunità europea sullo status di protezione di gruppo, che potrebbe essere applicata proprio per il caso Afghanistan, creando visti per tutti e corridoi umanitari. È un'opzione da portare in ambito internazionale con la forza dell'Europa. È l'occasione di salvare, signori, centinaia o migliaia di afghani che ci hanno aiutato, che sono stati nostri collaboratori, traduttori, impiegati e che sono perseguitati e profughi a causa nostra e della NATO e non possiamo fallire.
2021-09-07	PD	AlfieriAlessandro	Adesso ci sarà probabilmente il G20 straordinario, che non sarà facile. Penso che quello sia il luogo in cui l'Italia può giocare la sua parte, avendo la presidenza di turno. Considero corretto il viaggio che ha fatto il Ministro, operando quindi sul canale bilaterale ma anche su quello multilaterale, perché la risoluzione n. 2593 del Consiglio di sicurezza delle Nazioni Unite che ha citato rischia di essere lettera morta se non si trova proprio all'interno del G20 il consenso necessario con Cina, Russia e Turchia per il libero passaggio. Noi, infatti, abbiamo portato via 5.000 persone, siamo orgogliosi del lavoro fatto, ma molte persone restano lì, molte persone sono rifugiate, sono nei campi, sono già displaced people, hanno bisogno di essere supportate e aiutate. Il G20 può essere il luogo in cui noi troviamo questi accordi, utilizzando in maniera intelligente ed equilibrata la leva degli aiuti internazionali e anche delle riserve valutarie. Evidentemente con Cina e Russia va trovato un accordo. Sul rapporto con gli Stati Uniti, penso non vada rimarcato (il ministro Guerini è di ritorno da una recente visita negli Stati Uniti) il fatto che il rapporto nell'Alleanza atlantica è fondamentale. Ritengo che la NATO possa avere un futuro nel momento in cui avrà un pilastro europeo forte e credibile. L'autonomia strategica europea non può essere un dossier che apriamo a fasi alterne; è un tema che c'è, ma se lo vogliamo affrontare seriamente non può essere quello di interviste in cui annunciamo una forza di intervento rapido con 5.000 persone. Si tratta di una situazione molto più complessa, come avete detto bene nei vostri interventi. Serve un'agenda politica comune, serve capire se il nostro posizionamento è più verso il Mediterraneo, il Sahel e i Balcani o è verso la Russia. Riusciamo a contemperare le esigenze dei diversi Paesi europei e a costruire un'agenda politica comune? Riusciamo a costruire capacità militari comuni, un'industria di difesa comune? Questa è la posta in gioco. Riusciamo a farlo con 27 Paesi? Mi avvio alla conclusione con due riflessioni. Forse noi dobbiamo superare il tabù dell'Europa a ventisette, perché le norme passerella - lo sappiamo - non funzioneranno, perché ci vuole l'unanimità e probabilmente le cooperazioni rafforzate servono fino a un certo punto. Ma se vogliamo veramente incidere, avere una difesa europea comune, dare più forza alla NATO e giocare la nostra parte nella stabilità e nella sicurezza internazionale, serve una politica estera comune e di difesa comune. Forse lo faremo con un nucleo di protagonisti e di pionieri, come fu all'inizio quello dei Padri fondatori. Questa è una riflessione seria che va fatta, se vogliamo giocare un ruolo come Italia all'interno della Conferenza sul futuro dell'Europa e nei consessi principali. Un'ultima considerazione che riguarda un po' anche la nostra società e le società europee: tutti si sono mobilitati, giustamente, nelle piazze italiane ed europee a difesa degli afghani per la tutela dei diritti umani, dei diritti delle donne e dei bambini. Però, le stesse società europee e le stesse opinioni pubbliche europee si devono interrogare su un quesito fondamentale: fino a che punto siamo disposti a difenderli, anche a morire per quei valori e per quei principi? Perché se non ci diamo questa risposta rischiamo di essere velleitari, a scendere in piazza per i diritti senza essere poi conseguenti, e dentro gli scenari internazionali conta anche l'opzione della forza, l'opzione militare. Da questo punto di vista serve una consapevolezza in più da parte dei politici che alle opinioni pubbliche dicano la verità: se vogliamo essere protagonisti in Libia, se vogliamo essere protagonisti nel Mediterraneo orientale, se vogliamo essere protagonisti negli scenari internazionali, se crediamo a quei valori che hanno portato più di settant'anni fa a costruire l'Alleanza atlantica, dobbiamo farci carico di un pezzo della stabilità e della sicurezza internazionale. Questa è la nostra missione e se vogliamo essere responsabili dobbiamo parlare il linguaggio della verità.
2021-10-20	FI	GiammancoGabriella	La tornata elettorale tedesca ci consegna, infatti, una Germania più fragile, nella quale pezzi della maggioranza che sembra configurarsi sono promotori di politiche di austerity; ipotesi che va assolutamente scongiurata, perché quelle politiche hanno fallito e riattivarle segnerebbe una battuta d'arresto nel processo di crescita e integrazione europea. Nel prossimo Consiglio, quindi, sarà importante continuare a lavorare nel solco della solidarietà, mantenendo al centro dell'azione coordinata degli Stati la lotta al Covid-19 fino a quando non lo avremo sconfitto. L'Italia, anche grazie alla scelta coraggiosa del green pass, ha raggiunto risultati soddisfacenti nelle vaccinazioni. L'efficacia delle misure di contenimento del virus ci stanno finalmente facendo uscire dall'emergenza. Apprezziamo la chiarezza e la determinazione del Governo nel voler tutelare la salute pubblica, consci della necessità di non abbassare la guardia. L'attenzione va mantenuta alta, per evitare ciò che sta accadendo in Paesi come il Regno Unito, dove il "liberi tutti" ha fatto riesplodere i contagi, o la Russia, dove la scarsa copertura vaccinale ha fatto registrare nelle ultime ventiquattr'ore oltre mille decessi. La pandemia ci ha insegnato che il virus non ha frontiere. È quindi fondamentale che prosegua l'impegno comune contro questo nemico invisibile, per evitare che una situazione a macchia di leopardo possa far precipitare di nuovo le cose. Ciò passa anche dalla necessità, Presidente, che vi sia un maggiore impegno nella lotta alle fake news, che viaggiano veloci sulla Rete e che condizionano il comportamento di molti. Oltre al Covid-19, diversi sono i temi sul tavolo del Consiglio europeo ma, nonostante formalmente all'ordine del giorno non ci sia il tema Polonia, vista la lettera dei dodici Paesi con la quale si chiede di valutare la costruzione di un muro a protezione delle frontiere, per scoraggiare l'arrivo di migranti, ritengo comunque doverosa in questa sede una riflessione su questi due accadimenti. In rappresentanza di un partito, Forza Italia, che ha nell'europeismo uno dei suoi principi fondanti, non possiamo che rimanere perplessi di fronte a quanto deciso dal tribunale costituzionale di Varsavia, che ha messo in discussione il carattere sovranazionale dell'Unione. Su questo credo sia urgente un chiarimento, per evitare fughe in avanti di altri Stati membri, che altro non farebbero che minare lo spirito e la costruzione di un'Unione su cui faticosamente, a piccoli passi, stiamo lavorando. La questione posta dal tribunale polacco, presidente Draghi, ci pone, inoltre, di fronte a una questione dirimente: cosa si vuol far decidere all'Europa? Ricorrendo a quale metodo? Le decisioni all'unanimità paralizzano l'azione. Vogliamo provare ad assoggettare altre materie al metodo comunitario? Mi riferisco, per esempio, alle politiche fiscali, per cui l'Italia paga un prezzo molto alto alla mancanza di armonizzazione in materia di imposte dirette, dovuta proprio alla logica dell'unanimità. Credo che la sentenza polacca ponga anche la questione di cosa vogliamo diventi l'Europa dei prossimi anni. Per quanto riguarda, poi, l'iniziativa dei dodici Stati membri volta a un controllo rafforzato delle frontiere via terra, è evidente che, semmai ciò si dovesse verificare, il nostro Paese subirebbe un ulteriore intensificarsi dei flussi migratori via mare, in arrivo sulle coste meridionali attraverso la rotta turca, anche a seguito dell'aggravarsi della crisi afghana. Il populismo cerca di dare risposte semplici a problemi complessi, ma i problemi restano tali, con la lente ideologica di chi vorrebbe, da un lato, innalzare muri e, dall'altro, spalancare le frontiere. Grazie all'iniziativa italiana, il tema migratorio è stato affrontato dal Consiglio europeo di fine giugno come non accadeva dal 2018. Nelle conclusioni di quel Consiglio è stato chiesto alla Commissione di presentare dei piani di cooperazione nei confronti dei Paesi che maggiormente pongono problemi di flussi verso l'Italia; tra questi ci sono l'Afghanistan, la Libia, la Tunisia, la Nigeria, il Marocco. La Commissione è stata, inoltre, invitata a ricorrere ai finanziamenti necessari. Come lei, riteniamo che tutte le rotte del Mediterraneo abbiano pari dignità. È indispensabile, dunque, che, con la riedizione dell'ingente contributo alla Turchia, il prossimo Consiglio europeo dia la spinta decisiva a definire e finanziare la cooperazione anche verso gli altri Paesi d'origine e transito, che devono essere messi nelle condizioni di prevenire le partenze e di avere strumenti efficaci per lo sviluppo. E ovviamente - ma questo l'abbiamo detto decine di volte - serve riformare l'accordo di Dublino. Il Consiglio affronterà anche questioni relative alle relazioni esterne e a impegni internazionali. Il ruolo dell'Europa nel mondo non può prescindere da una politica estera e di difesa comuni, come chiedono da tempo Forza Italia e il nostro presidente Berlusconi. Se vogliamo un'Unione forte dobbiamo far comprendere agli amici europei che politica estera e di difesa sono strettamente interconnesse. Ma - e questo è il punto essenziale - dobbiamo intendere le politiche europee nel senso proprio del termine, mettendo in comune le scelte e assoggettandole alla regola della maggioranza. Nei prossimi giorni a Bruxelles si discuterà anche del recente aumento dei prezzi dell'energia e delle misure da adottare per ridurre le ripercussioni sulla nostra economia. Signor Presidente, mettiamo in sicurezza famiglie e imprese e sfruttiamo al massimo le opportunità che ci offre la Commissione europea e gli strumenti che ci consente di adottare a livello nazionale; tra questi, proroghe temporanee per il pagamento delle bollette, sostegni al reddito, aiuti alle aziende, sgravi fiscali mirati. Come lei ha ricordato, Presidente, sono già stati fatti dei primi passi, ma proseguiamo su questa strada con coraggio: ridaremo ossigeno agli italiani. Concludo con una riflessione sul Patto di stabilità e crescita, sulla cui revisione siamo tutti d'accordo, penso. Nelle prossime settimane si aprirà il dibattito sul tema e quanto più l'Italia saprà portare avanti le riforme e gli investimenti previsti dal PNRR, rispettando la tempistica che ci siamo prefissi, tanto più potremo chiedere flessibilità e l'esclusione di alcune spese per investimenti, come quelle collegate alle energie rinnovabili e al digitale. Bisognerà convincere gli altri Stati membri e il rispetto degli impegni presi sarà sicuramente il miglior viatico. Alla luce di tutto ciò, Presidente, le auguro un buon lavoro e non solamente in vista del Consiglio europeo, perché da qui ai prossimi mesi ci sarà davvero tanto da fare e noi collaboreremo con lo spirito che fino a oggi abbiamo avuto.
2021-10-20	LN	ArrigoniPaolo	Il rischio che parta l'inflazione è altissimo. Le cause: per il 20 per cento - dice il vice presidente Timmermans - riguardano l'aumento dei prezzi della CO₂ e, dunque, l'effetto diretto degli obiettivi della decarbonizzazione spinta; il restante 80 per cento dipende dall'aumento dei costi del gas naturale. Qui le regole del mercato e una tempesta perfetta sono stati deflagranti. Vi è l'impennata della domanda mondiale di energia a seguito della ripresa economica post Covid; vi sono le strozzature nell'offerta delle forniture di gas a partire dalla Russia; vi è stata la bonaccia nel Mare del Nord, che ha lasciato in panne gli impianti eolici. E così nell'ultimo anno per il gas abbiamo registrato aumenti del 600 per cento. Molti, superficialmente, hanno individuato proprio nel gas il colpevole del caro energie e, dunque, giù a demonizzarlo per escluderlo. Io invece ritengo che l'impennata della sua domanda è anch'essa legata alla transizione, per le conversioni delle centrali a carbone, e questo avviene anche in Cina; per la decarbonizzazione delle acciaierie; per la maggior produzione di alluminio e la Cina, che guarda avanti, dalla bauxite sta producendo molto più alluminio, che serve a loro e a noi per la transizione ecologica. Pechino sta facendo incetta di materia prima e di prodotti energetici - anche lo shale gas USA ormai va in Cina - mentre l'Italia e l'Europa rischiano di rimanere a secco. Di più: Pechino, proprio perché ora vuole smarcarsi dal caro gas, continua a costruire nuove centrali a carbone e massimizza la produzione di questo prodotto presso le proprie miniere. A loro interessa non inquinare, ma produrre a bassi costi.
2021-10-20	LN	ArrigoniPaolo	Presidente Draghi, lei che è un premier autorevole, quando, domani e venerdì, discuterà con gli altri Capi di Stato e di Governo, faccia valere in Europa il pragmatismo. Occorre ridurre la dipendenza energetica dell'Europa e la nostra italiana (per il 95 per cento) rispetto al gas, anche impiegando maggiormente le proprie risorse naturali e investire per diversificare le fonti di approvvigionamento per garantire la sicurezza del sistema energetico. Occorre negoziare con la Russia che fornisce il 50 per cento del gas all'Europa, anche per evitare amare sorprese nell'inverno che potrebbe essere rigido. Occorre definire regole comuni per la gestione della sicurezza degli approvvigionamenti del gas e per la regolamentazione degli stoccaggi e delle scorte. Nel pacchetto sulla finanza sostenibile, tra i criteri della tassonomia degli investimenti verdi, siamo d'accordo a eliminare petrolio e carbone. Ma occorre riconsiderare il ruolo di accompagnamento strategico del gas naturale nella transizione ecologica ed energetica, sia ai fini del contenimento dei costi dell'energia, sia per garantire stabilità, sicurezza e resilienza del sistema energetico. Ricordo che la Germania, con il Nord Stream 2, si è già messa al sicuro. Presidente Draghi, in casa nostra, nell'apprestarci a un prossimo intervento per far fronte agli aumenti del primo trimestre 2022, pensiamo seriamente a un riordino della disciplina degli oneri di sistema e delle altre voci in bolletta, come i costi di trasporto; nonché a valutare la possibilità di effettuare una misura di equità, come un prelievo temporaneo sugli extra profitti e sulle rendite inframarginali di cui diversi beneficiano in questa situazione. Mi permetto una riflessione sul Fit For 55. Il pacchetto formalizzato a luglio scorso dalla Commissione ha molte criticità. L'estensione del sistema EU ETS ad altri settori quali il trasporto marittimo su strada e l'edilizio - il che significa altre tasse - e, soprattutto, il bando dal 2035 delle auto a combustione interna con il solo modello elettrico scelto dall'industria automobilistica tedesca sono una follia. Questa previsione è un assurdo.
2021-10-20	PD	VerducciFrancesco	Signor Presidente, l'Italia sta ricominciando a vivere, dopo mesi interminabili. Portiamo addosso il lutto di oltre 132.000 nostri concittadini che sono caduti per la pandemia, che non è sconfitta e ancora fronteggiamo in parti d'Europa, come dicono i dati allarmanti in Russia, nel Regno Unito di Gran Bretagna e in molte parti del mondo, in particolare i Paesi più poveri, dove mancano i vaccini, dove c'è chi farebbe di tutto per potersi vaccinare, dove non esiste vaccinazione gratuita e capillare come avvenuto con tempismo eccezionale nei Paesi più forti, tra cui l'Italia, a dimostrazione di come la salute e la sanità gratuita e universale siano il principale bene comune, il cardine di una democrazia e di uno Stato di diritto.
2021-11-02	LN	ArrigoniPaolo	Certo, si è ribadita l'importanza di rafforzare gli sforzi globali per raggiungere le zero emissioni nette di gas climalteranti, ma si specifica che ciò debba avvenire entro o intorno alla metà del secolo, mentre Cina e Russia ribadiscono la neutralità al 2060 e il leader indiano Modi ha gelato tutti indicando per il suo Paese il 2070, con buona pace di Greta. Ieri è emerso un blando impegno per la messa al bando del carbone quanto prima, il che significa implicitamente riconoscere ancora un ruolo importante al gas naturale. Nell'Unione europea occorre dunque riflettere bene se proseguire nella corsa spinta, quasi solitaria, a decarbonizzare - forse siamo in compagnia degli USA - rischiando di massacrare le nostre imprese, ovvero di vederle delocalizzare senza avere benefici per l'ambiente e per il climate change. Dobbiamo avere la consapevolezza che la corsa dell'Unione a decarbonizzare e negare il ruolo del gas nella transizione, senza voler più fare investimenti in infrastrutture strategiche, ha anche portato al grave caro energia. Siamo a una situazione allarmante, che rischia di essere strutturale. Il costo dell'energia è fuori controllo e non è più compatibile con l'operatività delle imprese gas intensive, tanto da determinare e creare la sospensione delle attività e delle produzioni. Vanno bene gli interventi fatti dal nostro Governo, ma non bastano. Rischiamo di registrare le prime vittime della transizione ecologica: ad esempio, le vetrerie di Murano rischiano lo stop della produzione, mettendo così al tappeto uno dei settori più importanti di Venezia e del suo turismo e temo che le ricette UE sul caro energia, cioè accelerare solo sulle rinnovabili per uscire da questo dramma e per scongiurare altri shock nel futuro, rischino di farci ancora più male. Con il solo fotovoltaico e l'eolico non andiamo da nessuna parte.
2021-11-02	LN	ArrigoniPaolo	Dopo l'esito del G20 e la COP26 di Glasgow, tuttora in corso, appare molto in salita la strada della decarbonizzazione del pianeta, voluta per contenere a fine secolo l'aumento di temperatura di 1,5 gradi per contrastare i cambiamenti climatici. Dal G20 di Roma e dalla COP26, eventi - ahimè - snobbati dalla Cina e anche dalla Russia, scompare il 2050 quale data per raggiungere la neutralità climatica.
2021-11-03	LN	BossiSimone	Per questo si accolgono con favore i passaggi dedicati allo sviluppo delle partnership con i Paesi del vicinato meridionale, che si leggono nella relazione. È importante ridare la giusta centralità al Mediterraneo - come si legge sempre nella relazione - ma soprattutto è importante che tali propositi si traducano, una volta per tutte, in impegni concreti. È dunque fondamentale mantenere le allocazioni finanziarie dei fondi per la dimensione esterna dell'Europa concentrate nello scacchiere meridionale, in particolare nei confronti dei Paesi del Nord Africa, perché soprattutto in tema di stabilizzazione del Nord Africa e immigrazione il nostro Paese non potrà mai fare affidamento sull'intera Unione europea. Abbiamo già visto cosa comporta demandare i nostri interessi strategici sul Nord Africa in sede europea. Il caos post 2011 credo rappresenti un grande insegnamento, da non ripetere. Al contrario, l'Italia potrebbe muoversi in partnership con la Spagna, un Paese che ha interessi convergenti con i nostri. Inoltre, più che ipotizzare improbabili progetti di autonomia strategica con l'Unione europea o eserciti comuni, sarebbe importante per l'Italia riportare l'attenzione della NATO nella cooperazione tra le due organizzazioni, che possono essere complementari su molti aspetti, relativi alla sicurezza e allo sviluppo dei partenariati. Sulla questione della Libia, è ormai conclamato il terreno di scontro tra due potenze, Turchia e Russia, con l'Italia uscita completamente di scena dal punto di vista militare. Detto questo, possiamo però avere un ruolo economico importante: le nostre aziende e le istituzioni libiche vogliono la nostra presenza e il nostro know-how. Puntare sullo sviluppo economico di questa terra vuol dire fare prevenzione per la nostra sicurezza. Per quanto riguarda la Tunisia, il dato importante e sintomatico della poca accuratezza che il nostro Paese concede alla politica estera è il fatto che, in 187 pagine di relazione programmatica, non sia nominata la Tunisia, e questo per me è un errore molto grave. Si tratta di un Paese che sta implodendo dal punto di vista economico, sociale e politico, con una disoccupazione giovanile che arriva al 30 per cento e che, durante la pandemia, ha visto chiudere un terzo delle proprie piccole e medie imprese. In questo tessuto sociale, che si sta disintegrando, è bene ricordare che la Tunisia è il Paese che ha dato più combattenti alla causa jihadista, in Siria e in Iraq, e che rappresenta già oggi la principale quota di provenienza dei migranti nel nostro territorio. Nel 2020 la Tunisia è stata dichiarata Paese di origine di quasi il 38 per cento dei migranti sbarcati in Italia, confermando oltretutto un fenomeno in forte aumento negli anni precedenti. Si tratta di un Paese che è sull'orlo della disintegrazione socio-economica, confinante con la Libia, distante solo 78 miglia della Sicilia e 39 miglia da Pantelleria. Nonostante tutto, questo è un tema non considerato nel nostro dibattito politico. C'è poi la questione della Cina: al contrario dello scenario nordafricano, il contenimento della Repubblica popolare cinese deve essere un tema di interesse europeo. In questo contesto la UE non deve avere ambiguità nell'allinearsi agli interessi transatlantici. È un bene che nella relazione programmatica si evidenzi l'importanza di stringere accordi con gli alleati nello scenario asiatico, come in Corea del Sud e in Giappone; meno bene, però, che non vi sia menzione dei rischi collegati all'ascesa cinese. Anche l'Unione europea deve svolgere la sua parte e nella definizione delle Strategic compass, il documento sulle future priorità strategiche dell'Unione su difesa e sicurezza, che avverrà nel 2022, sarà fondamentale ricavare un ampio spazio sui rischi connessi all'espansionismo militare ed economico della Cina. Per finire, vorrei fare un passaggio sul patto di stabilità. Si apprende che nella primavera del 2022 la Commissione europea punta a mettere in campo una sua proposta per rendere sostenibile il percorso di riduzione dei debiti pubblici. Le ripercussioni economiche della pandemia non finiranno in breve tempo e sono diversi gli esponenti europei che ribadiscono come questo non sia più il tempo dell'austerità. La Commissione europea ha ipotizzato la possibilità di scorporare dal rapporto tra deficit e PIL gli investimenti green, proposta che come Gruppo abbiamo portato in diverse risoluzioni, anche nel corso della presente legislatura. Questo approccio va mantenuto e allargato a diverse tematiche. Gli investimenti che riguardano e tutelano il futuro della stessa UE vanno il più possibile incentivati.
2021-11-09	FI	GalloneMariaAlessandra	Questo passaggio consentirà di risparmiare centinaia di milioni che pesavano nelle tasche dei cittadini. Mi riferisco allo smaltimento delle alghe sulle spiagge. L'articolo 5, infatti, norma la gestione delle biomasse vegetali, consentendo la possibilità del mantenimento in loco o del trasporto in impianti di gestione dei rifiuti o la reimmissione nell'ambiente naturale anche mediante il riaffondamento in mare o il trasferimento nell'area retrodunale, previa vagliatura finalizzata alla separazione della sabbia dal materiale organico, con la finalità del recupero per il ripascimento dell'arenile; quindi un cerchio perfetto. Il disegno di legge prevede anche disposizioni volte ad evitare la diffusione nell'ambiente acquatico di microfibre provenienti dal lavaggio di tessuti sintetici ed altre in tema di educazione ambientale nelle scuole. Questa è la cosa più importante. A proposito di educazione, ringrazio di cuore le tante associazioni e, in particolare, «Mare vivo» per l'opera costante di sensibilizzazione che ci ha portato finalmente a chiudere oggi questa norma, a partire dalle azioni contro gli odiosi mozziconi, lanciati negligentemente in mare col famoso gesto o abbandonati accesi nella sabbia oppure spenti e incastonati negli scogli. Sappiamo tutti bene che la quantità degli scarti è talmente grande che negli oceani si sono formate, per effetto delle correnti, zone di addensamento dei rifiuti che creano vere e proprie isole che, se sono più pesanti, tendono a depositarsi sul fondo, con conseguenze facilmente immaginabili sulla fauna e sulla flora marine. A questo punto non posso esimermi dallo stigmatizzare i comportamenti non omogenei senza i quali nessuna legge nazionale potrà avere il giusto riscontro. Lo stesso dicasi per quelli non uniformi dei diversi Paesi. Ormai non sfugge a nessuno ed è chiaro a tutti che l'Europa è il continente che si sta dando più da fare per contrastare i cambiamenti climatici e per mettere in atto azioni concrete, però senza reciprocità delle regole e senza impegni condivisi non si riuscirà a ottenere risultati concreti fino a che Cina, India e Russia continueranno a chiamarsi fuori letteralmente fregandosene...
2021-11-11	FI	TiraboschiMariaVirginia	Come dicevo, per quanto la Russia abbia riaperto i rubinetti, la legge è quella di mercato e quindi la Cina risponde al fatto che esiste una forbice tra offerta e domanda di 4-5 punti percentuali. Risponde anche al fatto che sta attingendo alle riserve. Durante il periodo del Covid-19 non ci sono stati investimenti e questo è un altro elemento da attenzionare. Voi considerate che, prima di quel periodo, gli investimenti erano nell'ordine di 850 miliardi all'anno; durante il periodo del Covid sono scesi a 300 miliardi e oggi sono risaliti a 500 miliardi, ma la situazione non è ancora in equilibrio. L'energia all'Italia costa 4-5 volte di più di quello che costa agli Stati Uniti. La nostra industria è estremamente energivora e produciamo molta CO₂, dovendo pagare anche le giuste tasse per le emissioni, i cosiddetti oneri di sistema.
2021-11-11	FI	TiraboschiMariaVirginia	Signor Presidente, colleghi, membri del Governo, Forza Italia voterà a favore del provvedimento in discussione, apprezzando lo sforzo che il Governo ha sostenuto in tempi anche molto rapidi per sterilizzare l'aumento del conto energia. Tuttavia, non possiamo assolutamente non evidenziare una seria preoccupazione con riferimento ad alcuni dati che, se si dovessero verificare secondo le previsioni, avrebbero ripercussioni fortemente negative non solo sulle famiglie più povere, ma anche su quelle che hanno avuto serie difficoltà negli ultimi due anni, attingendo in parte significativa ai loro risparmi per poter andare avanti, così come sulla piccola e media impresa. Io credo che, per onestà intellettuale e soprattutto per avviare una riflessione molto pacata su questi argomenti, sia doveroso ricordare alcune cifre. Se dovessero rimanere invariate le aliquote tariffarie, il costo del gas naturale nel corso del 2022 sarebbe di circa 9,5 miliardi. Questo perché le quotazioni del gas sono doppie rispetto all'ultima rilevazione, quella di settembre, che abbiamo utilizzato per l'ultimo aggiornamento. Le quotazioni del gas restano tre, quattro volte più alte rispetto a quelle del periodo pre-Covid, anche se la Russia - per essere molto chiari - ha riaperto i rubinetti. Per la verità ci stiamo - per così dire - un po' strappando tali forniture tra Cina e Europa. Ricordo che la Cina - collega Buccarella - non è un continente, ma - grazie a Dio - ancora solo una Nazione, per quanto molto grande.
2021-11-11	LN	ArrigoniPaolo	Peraltro, noi abbiamo deciso di spegnere le centrali a carbone entro il 2025, la Germania forse al 2038. Hanno tante biomasse che noi invece non sviluppiamo e poi hanno il gas, che ricevono direttamente dalla Russia, con il Nord Stream, che fra poco raddoppierà. Forse perché la Francia, con le sue 56 centrali, ha oltre il 70 per cento di nucleare da cui noi attingiamo mediamente il 10 per cento del nostro fabbisogno energetico
2021-11-11	LN	PianassoCesare	Tale situazione è stata provocata da una combinazione di fattori, tra i quali la minore disponibilità di gas prodotto direttamente in Europa e la diminuzione delle forniture dalla Russia, dalla quale l'Europa è fortemente dipendente in materia energetica.
2021-12-15	FI	GalloneMariaAlessandra	Poi c'è la questione della Russia e degli Stati Uniti. Insomma, ce ne sono tante. Ho sentito che metteremo in campo ogni iniziativa volta a favorire la distensione dei rapporti. Informazione e formazione per superare la sindrome da NIMBY e le paure legate alla non conoscenza e certezze sulle vie da intraprendere, con uno Stato e un Governo amico.
2021-12-15	FI	GiammancoGabriella	Il green deal è certamente il futuro, ma intanto c'è un presente fatto di difficoltà, ed è a queste che bisogna dare risposte nell'immediato. Il Governo, come Forza Italia ha chiesto, ha stanziato una cifra ragguardevole per limitare gli effetti del caro bollette, ma siamo d'accordo con lei, presidente Draghi, sul fatto che, se si rendesse necessario, si dovrà intervenire ulteriormente per rassicurare gli italiani. Occorre proseguire nel cammino verso la transizione energetica, ma allo stesso tempo impegnarsi affinché questa sia più sostenibile. Il percorso verso un'Europa più green non deve consumarsi sulla pelle di lavoratori e imprese; la transizione green deve essere senz'altro un obiettivo, ma non può diventare un'ideologia. Massima attenzione andrà rivolta anche al settore dell' automotive, fiore all'occhiello dell'economia italiana. L'obiettivo di eliminare le auto diesel e a benzina entro il 2035, per esempio, rappresenta un traguardo ambizioso che incontrerà diversi ostacoli. Per questo si dovranno accompagnare e sostenere le aziende del settore nella loro riconversione. In questo contesto, poi, dovrà essere rivolta massima attenzione al ruolo ancora più decisivo che potrà rivestire la Cina. Non è un mistero che Pechino detenga gran parte delle preziose riserve minerarie necessarie alla transizione ecologica. Diventare ancora più dipendenti da un regime illiberale come quello cinese, Presidente, sicuramente suscita in noi forte preoccupazione. C'è poi il tema del nucleare di quarta generazione, su cui tanto si sta discutendo a livello europeo e su cui anche l'Italia dovrebbe riflettere e aprire un confronto costruttivo, senza pregiudizi ideologici né preclusioni. Oggi dal commissario Timmermans abbiamo appreso della marcia indietro relativa alla proposta di direttiva sulla performance energetica degli edifici, che avrebbe impedito la vendita delle case non rispettose di determinati standard energetici. Forza Italia ne è soddisfatta, dal momento che avevamo espresso grande preoccupazione al riguardo. Il commissario europeo sembra anche sdoganare il superbonus italiano per le ristrutturazioni, per cui ne approfitto, presidente Draghi, visto che si avvicina l'approvazione del disegno di legge di bilancio, per chiederle il rinnovo di tale misura anche per le case unifamiliari a prescindere dal reddito; per non interrompere gli effetti positivi sull'economia ottenuti grazie a questa misura che, oltretutto, contribuisce in modo determinante al risparmio energetico. La transizione ecologica non può essere il mezzo per arrivare a una decrescita felice, ma dovrà essere l'occasione per aprire nuove strade e nuovi scenari imprenditoriali grazie a tecnologie all'avanguardia, in armonia con l'ambiente. Per quanto riguarda i fenomeni migratori, molti dubbi pone, Presidente, la riforma di Schengen che penalizza ancora l'Italia rendendo più facili i respingimenti verso gli Stati di primo approdo, compreso il nostro naturalmente. Come ho più volte ricordato in quest'Aula, il nostro Paese deve impegnarsi con maggiore vigore a riformare il Trattato di Dublino, superando il principio del Paese di primo sbarco, per affermare quello per cui i confini Sud dell'Unione non sono né italiani, né greci, né spagnoli, ma sono confini europei e, come tali, vanno considerati. La strada maestra per gestire i flussi deve restare quella di una redistribuzione equilibrata. Ciò fermo restando che va rafforzato il cammino di cooperazione con l'Africa per sostenere concretamente lo sviluppo economico, rimuovendo così le cause profonde dei flussi migratori da quel continente. Come lo ha ben definito Papa Benedetto XVI, dobbiamo garantire il diritto a non emigrare, a essere messi cioè nelle condizioni di rimanere nella propria terra. C'è poi il delicato tema dei rapporti con la Russia. È evidente la necessità di richiamare la Federazione russa a ridurre le tensioni militari alla frontiera con l'Ucraina e nel far questo è fondamentale, da un lato, riaffermare il pieno supporto europeo all'integrità territoriale dell'Ucraina, ma, dall'altro, e siamo d'accordo con lei, Presidente, proseguire nel dialogo per evitare un' escalation pericolosa delle tensioni. Riallacciandomi inoltre a quanto detto dalla senatrice Bonino, l'identità dell'Unione europea si fonda su valori comuni che hanno radici cristiane, illuministe, greche e romane. In nome di queste radici non fatico ad affermare che le immagini che arrivano dal confine tra Polonia e Bielorussia sono vergognose. È inammissibile che si lascino soffrire dei bambini al gelo e nella neve per ragioni geopolitiche. Il regime bielorusso arresta gli oppositori politici, non garantisce diritti e libertà e sta portando la popolazione allo stremo. Non lasciamo sola quella gente. L'Unione europea si faccia sentire con maggior vigore. Il prossimo Consiglio europeo sarà anche l'occasione per discutere di difesa e del primo nucleo di esercito comune da dispiegare in situazioni di crisi. Forza Italia auspica la formazione di una simile realtà da tempo affinché l'Unione possa contare su una reale politica estera per rivestire un ruolo più importante a livello internazionale e affrontare al meglio le nuove sfide che le si prospettano. Per tale ragione ci auguriamo che si arrivi a questo nuovo traguardo il prima possibile. Per concludere, Presidente, mi auguro possa fare tesoro di questa giornata di confronto con il Parlamento italiano e che porti le nostre istanze in Europa. Forza Italia le augura naturalmente un buon lavoro e un buon Natale.
2021-12-15	LN	CanduraMassimo	Abbiamo due considerazioni da fare in proposito. L'equilibrio economico-energetico tra Russia ed Europa è in questi termini: nel 2019 l'Europa aveva un fabbisogno di 500 miliardi di metri cubi di gas all'anno, il cui 39 per cento circa veniva dalla Russia. La Russia però - dobbiamo ragionare anche dal suo punto di vista - ha il 20 per cento del PIL realizzato tramite l'esportazione di materie prime energetiche verso l'Unione europea. Il leverage è biunivoco, non sono solo loro che fanno pressione su di noi, anche noi possiamo fare pressione su di loro. Certo è che se le capacità di stoccaggio d'Europa sono un quinto del fabbisogno, è difficile accumulare riserve per poi farle scattare nel momento giusto. A questo proposito, dico anche che una posizione estrema sull'allineamento strategico dell'Ucraina è pericolosa. In questo momento, l'Europa preme per un'Ucraina all'interno dell'Unione europea e questo è estremamente pericoloso, perché determina una polemica con la Russia, che potrebbe allinearsi con la Cina e nell'Indo-Pacifico è uno scenario di cui neanche parlo perché non ne ho più il tempo. L'ultimo argomento che vorrei affrontare è il vertice con l'Organizzazione per l'unità africana. Sottolineo che per la transizione ecologica avremo bisogno di quelle materie prime di cui è ricca l'Africa e sulle quali sta mettendo le mani la Cina (cito solo il cobalto in Congo). Per la transizione ecologica non è solo una questione di gas e di nucleare, ma di materie prime per sostenere il passaggio alle fonti rinnovabili. Presidente, la ringrazio comunque nuovamente per il suo lavoro. Sostenga l'Italia in Europa e non l'Europa in Italia.
2021-12-15	LN	CanduraMassimo	La seconda parte del tema migrazione ricade in un altro sistema, con il problema alle porte d'Europa, in Bielorussia. È chiaro che quello, però, non è più un problema di migrazione economica e climatica, ma si tratta di una nuova generazione di arma - per citare il libro «Guerra senza limiti» dei colonnelli cinesi Wang Xiangsui e Qiao Liang - cioè gli esseri umani migranti utilizzati come strumento di pressione strategica e politica per ottenere dei vantaggi. Si badi bene, però, non è una novità: la Turchia qualche anno fa ha incassato sei miliardi di euro dall'Europa per non utilizzare i flussi a nostro svantaggio e a nostro detrimento, in particolare a detrimento dei Paesi dell'Europa centrale. Di conseguenza, non ci stupiamo del fatto che l'immigrazione non sia un problema di politica interna, ma un problema di difesa e sicurezza estera ed è questo che dobbiamo tenere presente: una nuova generazione di arma utilizzata contro di noi. Parliamo dell'Ucraina e della Bielorussia, ma dobbiamo parlare della Russia, perché è innegabile che, così come i migranti al confine polacco-lituano sono uno strumento di pressione della Russia verso l'Europa, allo stesso modo l'esercito russo alle porte dell'Ucraina è uno strumento di pressione politica verso di noi.
2021-12-15	LN	RipamontiPaolo	Signor Presidente, signor Presidente del Consiglio dei ministri, membri del Governo, qualcuno ieri, durante un momento importante della vita parlamentare, parlando e ragionando dell'attuale momento legato all'energia, ha dato una definizione che ho apprezzato molto: da qui all'ambizioso obiettivo della neutralità climatica, dobbiamo vivere. Mi sembra che questo sia un bel manifesto sul quale poter ragionare. Si aggiunga a questo la dichiarazione del vice presidente esecutivo per il green deal europeo, Timmermans, per cui la responsabilità del caro energia è legata solo per un quinto al processo di decarbonizzazione. Presidente Draghi, lei sa meglio di me che il prezzo dell'energia in Italia è il più alto in Europa. Rispetto a Spagna e Portogallo il costo in Italia è superiore di 48 euro, di 17 rispetto alla Germania e di 9 rispetto alla Francia. Due dei principali motivi sono lo scarso valore del mix energetico in Italia e, soprattutto, la grandissima dipendenza dalle importazioni, nonostante l'incrementato ricorso alle rinnovabili, che non riesce a colmare il gap. La crisi energetica, presidente Draghi, sta colpendo i costi di approvvigionamento di gas naturale ed energia elettrica e ha un orizzonte di difficile previsione. Anzi, a detta di molti analisti, potrebbe esserci un ulteriore shock dell'andamento dei prezzi, per fattori esogeni alle normali dinamiche di mercato e attualmente poco prevedibili. Al fine di essere in grado di contenere con prontezza eventuali e improvvisi rialzi del costo della componente energetica, occorre, a mio e a nostro avviso, ampliare la dotazione del margine di manovra dell'Autorità di regolazione per energia, reti e ambiente almeno a tutto il primo semestre 2022, se non oltre. Signor Presidente, lei faceva riferimento nel suo discorso al fatto che, da giugno ad oggi, il suo Governo ha già stanziato oltre 4 miliardi e si appresta ad aggiungere altre risorse per il raggiungimento dell'obiettivo, non ultimo l'annullamento degli oneri di sistema per le utenze elettriche domestiche e per le piccole attività e le microimprese. Le dico che va molto bene, ma, allo stesso tempo, in ragione di questo, le chiedo misure importanti, se non importantissime, che possano mettere in sicurezza la nostra economia e mitigare il più possibile le difficoltà di famiglie e imprese, in particolare quelle piccole e medie, che storicamente rappresentano uno degli assi portanti della nostra economia. Ha poi continuato dicendo che l'Italia è impegnata a trovare una soluzione strutturale al problema dei prezzi dell'energia a livello europeo. Perfetto, ne sono molto contento. La sua autorevolezza in Europa è stata richiamata già più volte, quindi sono molto fiducioso in questo. Le chiedo pertanto di impegnarsi fortemente, affinché nel pacchetto sulla finanza sostenibile si consideri il ruolo di accompagnamento strategico del gas naturale nella transizione ecologica ed energetica, sia ai fini del contenimento dei costi dell'energia, sia per garantire stabilità, sicurezza e resilienza del sistema energetico. A questo proposito, serve assolutamente rivedere l'esclusione dai progetti di interesse comunitario, in forza del regolamento TEN-E, del raddoppio del TAP, infrastruttura che invece è fondamentale per il rafforzamento della capacità di trasporto del gas in Italia, per la diversificazione degli approvvigionamenti e per ridurre i costi di approvvigionamento del gas. Quando parliamo di raddoppio, ovviamente lo facciamo non dal punto di vista ambientale, come impatto, ma della potenza delle emissioni e della quantità di gas da ricevere. Non ultimo, occorre definire un regolamento urgente e di immediata efficacia che stabilisca le regole comuni per la gestione della sicurezza degli approvvigionamenti del gas. La regolamentazione degli stoccaggi e i relativi profili di utilizzo - e questo lei e il suo Ministro lo sapete perfettamente - immagino sia, per voi come per noi, la condizione essenziale per la nostra sicurezza energetica. Presidente Draghi, mi preme altresì chiederle di sostenere l'aumento della capacità estrattiva dei giacimenti esistenti in Italia, anche perché non si capisce come mai siamo gli unici a non utilizzare la nostra totale possibilità, magari poi acquistando energia elettrica dalla Francia, per un 15 per cento, derivante esclusivamente dal nucleare, sul quale finalmente si sta aprendo un dibattito. Mi chiedo poi se siamo proprio sicuri che sia una buona idea litigare con la Russia, soprattutto alla luce del fatto che Mosca è il principale fornitore europeo di gas e sta onorando tutti i contratti di approvvigionamento. Signor Presidente, è illogico voler colpire chi sta rispettando gli accordi. Mi permetto inoltre di far presente come la proposta di acquisto comune europeo di metano sia piena di incognite operative e presupponga comunque un ruolo determinante di Mosca. Occorrerebbe piuttosto muoversi subito con decisione per rimuovere il meccanismo del panking e tariffario del gas. La realizzazione di un mercato unico europeo è esposta al rischio di comportamenti opportunistici dei singoli Stati membri. Non sarebbe la prima volta che accade e probabilmente non sarebbe neanche l'ultima. La competitività del gas è spesso condizionata dalle decisioni delle autorità estere, che possono agire in maniera discriminatoria per favorire i loro consumatori, a discapito degli altri Paesi. Credo sia una cosa che possa accadere, se non è già accaduta. Signor Presidente, mi riferisco in particolare ai corrispettivi del trasporto, che oggi penalizzano la competitività del gas italiano. Rimane quindi necessario rimuovere queste distorsioni. È fondamentale, perché va a discapito delle nostre aziende, sia delle piccole che di quelle grandi. Apprezzo la perplessità che il Governo ha posto sullo stop alle auto a combustione al 2035. È evidente che forse non c'è neanche un miglioramento dal punto di vista ecologico, ma di sicuro perderemo 70.000 posti di lavoro. Signor Presidente, come ho detto all'inizio, da qui al raggiungimento della neutralità climatica il motto non potrà che essere questo: dobbiamo vivere. Lei sicuramente lo saprà tradurre sapientemente nella lingua più giusta affinché l'Europa lo capisca fino in fondo.
2021-12-15	PD	AlfieriAlessandro	Allo stesso modo - prima parlavo dei risvolti geopolitici - il tema di Nord Stream 2 è di grande delicatezza, perché con il vicino russo bisogna trovare il modo di dialogare. Abbiamo apprezzato la sua telefonata e il confronto con il Premier russo; è una situazione in cui l'Europa si deve dimostrare molto ferma per evitare che venga messa in discussione l'integrità territoriale dell'Ucraina. Allo stesso tempo occorre sapere che con la Russia bisogna trovare il modo di dialogare e di cooperare, perché il tema della dipendenza energetica espone il Vecchio continente e da questo punto di vista non ci possono essere divisioni. Né ci possono essere divisioni dal punto di vista del fenomeno migratorio. Vorrei dire una cosa con grande chiarezza a nome delle senatrici e dei senatori del Partito Democratico su una vicenda che ci ha visto assistere a uno spettacolo indecoroso al confine fra la Bielorussia, i Paesi baltici e la Polonia. Sono giuste le sanzioni, è giusto essere sempre più duri nei confronti della Bielorussia e anche per questo il dialogo con la Russia è fondamentale. Penso però si debba anche spiegare ai partner europei che noi siamo diversi dai bielorussi, quindi anche ai polacchi bisogna dire in maniera molto chiara che ci sono delle regole in Europa, ci sono principi e valori che vanno rispettati
2021-12-23	LN	ArrigoniPaolo	Gas e luce continuano a salire e peraltro il generale inverno deve ancora arrivare e non illudetevi che a primavera del 2022 i prezzi possano scendere ai livelli della primavera di quest'anno. Purtroppo i forwards dicono che fino al 2023 i costi del gas rimarranno alti. Le cause di questo dramma: certamente la ripresa economica post Covid, che ha innalzato la domanda di gas, le strozzature sulle offerte di gas di fornitura, le speculazioni nel mercato del gas e soprattutto nel sistema ETS di pagamento della CO2. Vi sono poi temi di geopolitica relativi a tutte le tensioni in corso tra Occidente e Russia, principale fornitore di gas in Europa e in Italia che, invece di stemperare, l'Europa sta aggravando. Tra le cause, vi sono le tante, troppe scelte sbagliate fatte in Europa e soprattutto in Italia, in nome di un ambientalismo integralista che, sull'onda del Green Deal e della decarbonizzazione, ha tagliato gli investimenti sul gas, che è invece strategico nel ruolo di accompagnamento alla transizione ecologica.
