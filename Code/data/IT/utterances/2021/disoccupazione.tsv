2021-01-12	M5S	PellegriniMarco	Signor Presidente, la senatrice De Biasi, scomparsa davvero prematuramente, era originaria del mio territorio, essendo nata a San Severo, in provincia di Foggia, ma era milanese d'adozione, come è stato ricordato più volte. A Milano ha infatti vissuto più di quarant'anni, durante i quali il suo impegno politico e nella società civile è stato massimo. Dapprima militante del PCI, a cui ha dato il proprio contributo, per la sua trasformazione e per la costruzione del PDS e poi, via via, fino al manifesto fondativo del PD. È stata consigliere comunale a Milano per il PDS, due volte deputata, nella XV e nella XVI legislatura e poi senatrice nella XVII legislatura. Il suo impegno politico si è esplicitato su più fronti. Diceva infatti: «Donne, cultura, informazione e lavoro sono le quattro parole che ho a cuore» e infatti la sua azione è stata sempre rivolta alla difesa delle donne, dei loro diritti, della parità di genere in ogni ambito, sia in famiglia, che nel lavoro, nel sociale e nella vita politica. Nell'ambito culturale il suo apporto è stato tangibile, come dimostrano l'approvazione della legge sullo spettacolo dal vivo, ma anche la legge sull'equo compenso ai giornalisti autonomi, la riforma dell'editoria, le misure di agevolazione fiscale per il cinema e per il riconoscimento dell'indennità di disoccupazione per gli artisti. Come hanno ricordati i colleghi, è stata Presidente della Commissione igiene e sanità del Senato nella scorsa legislatura e anche in questo campo ha dato il suo fattivo e concreto contributo, lavorando perché si arrivasse ad importanti progressi di civiltà e di rispetto della dignità dei pazienti. Mi riferisco in particolare alle disposizioni anticipate di trattamento, un tema che in Italia rientra in un ambito sempre particolarmente delicato, al consenso informato e alla responsabilità degli esercenti la professione sanitaria. Si è anche impegnata per l'approvazione della riforma degli ordini e delle professioni nell'ambito della salute, per il rafforzamento e l'ammodernamento del Servizio sanitario nazionale, per garantire la sua universalità ed equità, specialmente nei confronti delle categorie più fragili. Si può affermare con sicurezza che ha sempre lavorato per la valorizzazione di quello che potremmo definire il capitale umano del nostro Servizio sanitario nazionale e per promuovere il dialogo e il confronto tra le istituzioni e le organizzazioni dei cittadini e dei pazienti. Proprio grazie a questo suo impegno indefesso nel comparto della salute ha ricevuto, nell'anno 2016, dalla fondazione GIMBE, il riconoscimento intitolato «Salviamo il nostro Servizio sanitario nazionale». Alcune scelte ci hanno diviso, come è normale e come succede in politica, ma posso affermare con sicurezza che, con la scomparsa di Emilia De Biasi, perdiamo una donna che ha dedicato la sua vita agli altri e alla politica, sempre attenta ai bisogni dei cittadini e al rispetto e al rafforzamento delle istituzioni repubblicane. Faccio le mie condoglianze e quelle del Gruppo a cui appartengo alla famiglia, dicendo che - sì, è vero - ci mancherà tanto.
2021-01-19	M5S	DiNicolaPrimo	La realtà ci dice che i rischi in questa era Covid-19 sono a dir poco spaventosi, perché parlano di disoccupazione, cassa integrazione, richiesta di credito e del crollo senza precedenti dell'economia reale; si tratta di questioni aperte, cui questo Governo da un anno sta cercando...
2021-01-20	FI	PichettoFratinGilberto	Colleghi, a marzo 2020, il Covid-19 era uno spiacevole ed imprevisto evento. E passi l'euforia dei buoni vacanza, dei monopattini e dei rubinetti, ma da ottobre vi è coscienza di tre dati rilevanti: la seconda ondata di Covid che doveva essere prevista; le nuove chiusure e, come terzo elemento, l'effetto di tutto ciò. Non più ferie forzate, come il primo lockdown, ma conseguenze di lungo periodo: chiusure, fallimenti, disoccupazione, sofferenza sociale. Ora è previsto uno scostamento di 32 miliardi di debito che si aggiungono agli oltre 50 già autorizzati e un impegno di competenza maggiore di 40 miliardi. Non si può prevedere solo ristoro o proroghe, anziché percorsi per uscirne, come per le cartelle esattoriali.
2021-02-17	M5S	DAngeloGrazia	Sicuramente - come lei ha anche evidenziato nel suo discorso - benessere, autodeterminazione, legalità e sicurezza sono strettamente legate all'aumento dell'occupazione femminile nel Mezzogiorno. Sviluppare la capacità di attrarre investimenti è essenziale per creare lavoro e per invertire il declino demografico e lo spopolamento delle aree interne; ma, per raggiungere questi obiettivi, occorre creare un ambiente dove legalità e sicurezza siano sempre garantite. Di questo ci siamo occupati in Commissione giustizia, sin dall'inizio della legislatura; sono stati approvati provvedimenti che hanno rafforzato la certezza della pena, i diritti dei più deboli e il contrasto alla violenza domestica e di genere, nel rispetto delle garanzie di tutte le parti. Bisogna proseguire il lavoro, accelerando i tempi dei processi, nel civile e nel penale, e non certo compiere passi indietro, smantellando ciò che di buono è stato fatto. Proprio le riforme del processo sono pilastri fondamentali del recovery plan; anche su questo punto è certamente opportuno partire dalla bozza del Piano di ripresa e resilienza messo a punto dal precedente Governo. A questo proposito, sento il dovere di fare un'osservazione rispetto al suo intervento: lei ha detto che gli orientamenti che il Parlamento esprimerà saranno di importanza fondamentale nella preparazione della versione finale. Apprezzo quindi la centralità che in questo passaggio riconosce al Parlamento, che non dovrà certo essere solamente informato, ma che continuerà a svolgere un ruolo centrale al fine del traguardo del recovery plan. Proprio nel piano che entro il mese di aprile dovremo presentare all'Unione europea dovrà avere un ruolo fondamentale lo sviluppo del Meridione, con particolare attenzione al recupero del gap occupazionale femminile, alle infrastrutture veramente indispensabili, alla sanità, alla crescita industriale, alla tutela dell'ambiente nelle zone a forte inquinamento e alla valorizzazione del patrimonio storico-artistico. Nei mesi passati sia la Camera dei deputati sia il Senato della Repubblica si sono espressi a proposito del Piano nazionale di ripresa e resilienza, affermando che la clausola del 34 per cento, ossia la distribuzione dei fondi in ragione della popolazione residente, purtroppo non appare sufficiente a promuovere la riduzione dei divari territoriali ancora oggi esistenti tra le diverse aree del nostro Paese, in cui persiste una differenziazione relativamente al PIL pro capite e al tasso di disoccupazione. Quindi si è presentata la necessità di applicare eventuali altri aggiustamenti ai criteri del riparto tra i Paesi previsti dalle sovvenzioni del dispositivo di ripresa e resilienza: popolazione, PIL pro capite e tasso di disoccupazione anche all'interno del Paese, tra le Regioni e le macroaree, in modo appunto da sostenere le aree economicamente svantaggiate. Per questo, signor presidente Draghi, le chiediamo di cogliere fondamentalmente questo momento di presentazione delle sue linee programmatiche per prendere uno specifico impegno di ripartizione delle risorse RRF. Bisogna partire da nuovi presupposti per evidenziare questi fondi. Il Next generation EU è una grande occasione per l'Italia ed è lo strumento giusto per colmare il gap territoriale che si trascina da decenni e che non riguarda solo lo sviluppo, ma anzitutto il livello di benessere dei singoli cittadini. Pertanto, presidente Draghi, nell'assicurare al nuovo Esecutivo da lei presieduto la collaborazione necessaria a raggiungere gli obiettivi prefissati, avvertiamo anche l'esigenza di precisare che non mancherà mai un serio e rigoroso controllo del suo operato, con una costante che voglio definire come una bellissima ossessione: l'attenzione massima alle questioni che stanno a cuore ai cittadini. Il Governo Draghi nasce in tempi di emergenza sanitaria, economica e sociale e noi aderiamo al richiamo di responsabilità avanzato dal Presidente della Repubblica. Siamo la prima forza politica in Parlamento e da parte nostra non è mai mancato questo senso di...
2021-02-17	M5S	LeoneCinzia	Presidente Draghi, a lei spetta un arduo compito, la gestione e l'indirizzo del recovery plan, con una dotazione di 209 miliardi di euro. Come donna, ma anche come siciliana, sento l'esigenza di rivendicare il ruolo del Mezzogiorno. Infatti, con i colleghi della Camera, abbiamo fatto espressa richiesta, riguardo al Piano nazionale di ripresa e resilienza, affermando che la clausola del 34 per cento, ossia la distribuzione dei fondi regionali alla popolazione residente, non appare sufficiente a promuovere la riduzione dei divari territoriali ancora oggi esistenti tra le diverse aree del nostro Paese, in cui persiste una differenziazione relativamente al PIL pro capite e al tasso di disoccupazione. Lei interverrà avvalendosi della sua squadra, ma occorre spiegare bene ai nostri cittadini se sarà un Governo tecnico, politico o il Governo della transizione. I nostri cittadini, infatti, non lo hanno ben compreso. A mio avviso, il Governo è sempre politico, perché inseparabile e imprescindibile dai partiti e, quindi, da indirizzi politici. I nostri cittadini non hanno ben compreso, perché si sentono esclusi dal contare qualcosa, sentono di vivere un tempo sospeso, con logiche trite e ritrite dagli scontri politici. Il nostro Paese, presidente Draghi, è agonizzante e necessita di risposte concrete e immediate. Non possiamo più permetterci di rimanere solo speranzosi ed attenti al prossimo futuro e a come questo si evolverà. Ci eravamo abituati al premier Giuseppe Conte, che abbiamo visto uscire dalla scena politica con garbo e signorilità, tra i meritati applausi e tanta commozione. Presidente Draghi, lei dovrà, per forza di cose, dare continuità all'esperienza del precedente Governo, a quello stile rispettoso, ma col tempo deciso, grazie al quale abbiamo riacquistato stima e considerazione, non solo in Europa ma nel mondo intero. Presidente Draghi, lei ha certamente tutte le carte in regola per poter portare a compimento quanto intrapreso, ma ciò che occorre in questo momento (e lo chiedo prima di tutti a me stessa) è l'amor patrio, un disinteressato amore per la Nazione che si realizzi in atti concreti. Noi del MoVimento 5 Stelle abbiamo dato prova di responsabilità e coerenza durante queste due precedenti esperienze di Governo. Lo abbiamo dovuto fare, seppur tra tante negoziazioni con le altre forze politiche, nonostante l'emergenza Covid-19 abbia imposto ritmi febbrili e nonostante tradimenti ai patti e calcoli elettoralistici. Abbiamo portato avanti, a testa alta e con dignità, i nostri temi, relativi all'inclusione sociale (pensiamo al reddito di cittadinanza), temi importanti legati alla giustizia, all'ambiente e soprattutto, non ultimo per importanza, la tutela della questione femminile, per tutte quelle donne vittime di violenza e per tutti quei femminicidi che continuano a perpetuarsi. Ad oggi, 16 febbraio 2021, siamo a sette femminicidi. Presidente Draghi, la sua levatura e competenza economica e finanziaria sono innegabili, ma ribadisco che non bastano. Occorre tanta umanità, che possa agire sul solco del suo predecessore Giuseppe Conte. Il suo approccio deve essere proprio quello della diligenza del buon padre di famiglia nei confronti dei nostri cittadini che sono in sofferenza. A lei, presidente Draghi, bisogna riconoscere il grande merito di avere salvato l'euro nel suo periodo più critico. A lei, da parte nostra, va la stessa stima e affetto che ebbe Federico Caffè. Abbiamo bisogno di modelli economici keynesiani, che rivitalizzino il nostro tessuto economico, e lei, con la sua formazione e la sua storia, ci lascia ben sperare. La fiducia che oggi le diamo, presidente Draghi, non è una fiducia in bianco. È una fiducia sensibile e allo stesso tempo feroce. Noi monitoreremo, grazie alle nostre sentinelle all'interno del suo Esecutivo ( in primis, la mia grande stima va al ministro Di Maio, al ministro Patuanelli, al ministro Dadone, al ministro D'Incà e a tutto il suo Esecutivo), la gestione e l'indirizzo dei lavori sui nostri temi. In particolare, ribadisco l'attenzione al Mezzogiorno e alla tutela delle donne. Dobbiamo ripartire. Pertanto, il mio voto sarà un sì a questo Esecutivo, seppur combattuto; un lacerante sì per taluni aspetti, ma, del resto, sono la portavoce al Senato. Un sì che è la sommatoria dell'assunzione di responsabilità indicata dal presidente della Repubblica Mattarella, dal precedente presidente del Consiglio Giuseppe Conte e, per ultimo ma non per importanza, dalla nostra base, coinvolta perché noi non diamo ordini di scuderia. La base si è espressa con il 60 per cento di sì mostrandosi favorevole alla circostanza che il MoVimento sostenga un Governo tecnico-politico che prevede un Ministero della transizione ecologica e che difenda i principali risultati raggiunti dal MoVimento 5 Stelle con le altre forze politiche indicate dal presidente Draghi. Quella stessa modalità e quella stessa piattaforma mi hanno consentito di essere qui oggi in qualità di senatrice della Repubblica.
2021-02-17	M5S	PellegriniMarco	Ora, sgombrato il campo da queste fandonie, possiamo provare a descrivere un quadro oggettivo. È innegabile che, anche grazie al MoVimento 5 Stelle e ad alcune misure da noi volute, restituiamo ai cittadini un Paese e un'Europa migliori di come erano soltanto tre anni fa, quando è iniziata per il MoVimento la responsabilità di Governo. Insieme al presidente Conte abbiamo fatto tantissimo, lavorando senza sosta, ogni giorno, nell'esclusivo interesse dei cittadini. I colleghi che mi hanno preceduto hanno già descritto quanto fatto nei diversi settori, ad esempio per il lavoro, con i tassi di occupazione che sono ai massimi da sempre, mentre il tasso di disoccupazione è ai minimi dal 2012. Lei stesso, presidente Draghi - e la ringrazio - ha riconosciuto qualche ora fa qui in Aula che interventi senza precedenti hanno permesso di preservare la forza lavoro in un anno drammatico, il che prova quanto sia stato fondamentale, tra gli altri, il lavoro svolto dal nostro ex ministro Nunzia Catalfo.
2021-03-24	FI	BinettiPaola	Recentemente ho scritto una lettera proprio al generale Figliuolo facendo riferimento a tutti coloro che, essendo senza fissa dimora, nonostante l'età è ben difficile che possano accedere ai luoghi di prenotazione previsti dai meccanismi regionali o nazionali. È molto difficile se non hai un computer o non hai modo di utilizzarlo. Viceversa, sappiamo, per esempio, che nel Regno Unito le persone sono state chiamate direttamente: ci sono degli elenchi; tutti sono già registrati per codici anagrafici ed è facile riuscire a capire chi ha bisogno e ha una precedenza. Noi ci dibattiamo molte volte in problematiche come quella che abbiamo appena vissuto relativamente alla vicenda di AstraZeneca. Davanti all'evento avverso creatosi a Siracusa, immediatamente è scattato l'atto di accusa nei confronti dei medici presenti in quel momento. Pur essendo un atto di accusa formale, ha investito una parte importante della classe medica, caricandola di una responsabilità che non era direttamente loro. Si capisce quanto possa diventare ambigua l'idea di vaccinarsi in farmacia. Se non c'è un medico, infatti, chi garantirà che l'anamnesi fatta in quel momento al paziente e che le condizioni raccolte sulla sua situazione clinica siano davvero ottimali? Ci manca una visione strategica di insieme. Lei oggi ha parlato di visione strategica, ma noi preferiamo condensare la nostra denuncia sul numero di vaccini che non arrivano dall'Europa o dalle grandi aziende, in modo che la colpa sia di altri, rispetto all'assunzione di responsabilità interna dell'organizzazione integrata dei servizi vaccino, vaccinatore, luogo di vaccinazione e persona che si fa carico responsabilmente di questo processo. Ci manca davvero questa armonia di insieme del lavoro, come molto spesso riscontriamo nella stessa frammentazione del nostro sistema burocratico, ampiamente legato alla pubblica amministrazione e anche al Ministero della salute. Noi ragioniamo per linee parallele - come si dice tante volte, per silos non comunicanti tra di loro - e non riusciamo a integrare questa visione. È chiaro che la vera sfida a questo problema, che è un problema di deficit di modello organizzativo e professionale integrato, dovrebbe essere nelle nuove generazioni. Lei oggi ha detto che presto ci sarà una grande assise e al centro dell'obiettivo di tutta l'Europa sarà posta proprio la next generation, ossia i diritti dei più giovani. Ma i più giovani sono stati privati del diritto alla scuola e vengono messi nella condizione di didattica a distanza, per cui tutte le sere ci raccontano che va benissimo, salvo ricordarsi che ci sono persone che, per classi sociali, non accedono alla didattica a distanza, perché mancano di strumenti, di cultura, di spazi; ci sono persone che hanno difficoltà oggettive sul piano dell'apprendimento: penso ai tanti ragazzi per i quali le disabilità intellettive costituiscono un elemento pregiudiziale forte per poter accedere a questo modello; ci sono poi altre forme, forse più sofisticate e meno note, di discriminazione, come quella che stiamo sperimentando ancora una volta tra i ragazzi che frequentano le scuole statali e quelli che frequentano le scuole paritarie, come se certi diritti degli uni non fossero anche i diritti degli altri e come se questo non introducesse, fin dalla più giovane età, il concetto di discriminazione. Lottiamo tanto contro tutte le forme di discriminazione, ma la discriminazione che nell'ambito della scuola separa la scuola paritaria dalla scuola statale è vergognosa. Noi abbiamo una legge, la legge Berlinguer del 2000 (che fa ventun anni e tuttavia non è ancora applicata), che permette ai ragazzi di sperimentare sulla propria pelle, fin dagli inizi in cui si cimentano e si confrontano con la società, che ci sono figli e figliastri o, se preferiamo, figli di un dio minore. Questa realtà dovrebbe per noi rappresentare la maggiore e la migliore sfida possibile; la meglio gioventù è quella che dovremmo riuscire a far emergere dopo questa drammatica operazione che la pandemia ha imposto a tutti noi. Ma quali giovani potremmo mettere in pista, se a scuola non ci sono andati, se hanno fatto esperienza dell'inoccupazione e non della disoccupazione, se non hanno avuto modo di misurarsi con esperienze creative, che sono quelle che sviluppano davvero il talento? Tutto questo fa sì che questa famosa next generation, che a livello europeo tutti sogniamo, non avrà gambe per camminare; sarà come succede, a volte, a una persona che ha subìto un incidente e che per molto tempo è rimasta ferma, per cui tutto il sistema osteoarticolare fatica a mettersi in movimento. Noi dobbiamo cominciare, invece, da ora a occuparci di loro, perché è ora il momento di permettere alle nuove generazioni di prepararsi alla sfida del dopo pandemia. Non dovremmo cominciare quando finisce la pandemia, altrimenti commetteremmo lo stesso errore di chi pretende di far cominciare la campagna vaccinale quando arrivano i vaccini, avendo dimenticato tutte le tappe precedenti con cui avremmo dovuto predisporre gli strumenti.
2021-03-30	M5S	PiarulliAngelaAnnaBruna	Cito solo alcuni esempi, che ci possono aiutare a comprendere al meglio la drammatica e preoccupante situazione che stiamo vivendo. Dal 2008 al 2018 il nostro Paese ha raggiunto il record del saldo naturale, vale a dire il record della differenza tra il numero dei nati e quello dei morti, in negativo di 191.000 unità. Sempre nell'arco dello stesso decennio, abbiamo assistito a una riduzione costante delle nascite, diminuite di quasi 130.000 unità, e a un aumento dei decessi, da attribuirsi a un inesorabile e progressivo invecchiamento della popolazione. È giusto e quanto mai doloroso evidenziare come l'emergenza sanitaria legata alla pandemia abbia soltanto contribuito all'acuirsi del declino demografico già in atto da diverso tempo. Al 1° gennaio 2019 i residenti in Italia sono stati calcolati pari a circa 60 milioni e sono purtroppo 400.000 in meno rispetto al 1° gennaio 2015. Tali dati, secondo l'Istat, vedono segnare un nuovo record minimo storico dall'unità d'Italia a oggi, in quanto solo nel 1918 il nostro Paese, stretto nella morsa della Prima guerra mondiale e dell'influenza spagnola, aveva raggiunto una siffatta soglia. In un momento in cui la parola "incertezza" sembra essere il costante paradigma con il quale ci stiamo abituando a convivere, l'esperienza della genitorialità sembra essere un'ulteriore fonte di preoccupazione e per questo motivo rimandata, se non addirittura evitata. Il numero medio di figli per donna stimato dall'Istat già nel 2018 era di appena 1,29, con età media al momento della nascita del primo figlio pari a circa trentun anni. È ancora più scoraggiante il quadro che emerge dai dati relativi al tasso di occupazione femminile, pari al 70 per cento di disoccupazione durante il periodo Covid, essendo le donne costrette a fare delle scelte tra professione, carriera e figli. Per noi del MoVimento 5 Stelle il tema del sostegno alle famiglie ha sempre costituito una priorità nei fatti e non solo nelle parole, stante la necessità di un cambiamento non più rinviabile e di una grande riforma del welfare familiare, con l'obiettivo di organizzare i vari bonus oggi esistenti in un unico e più consistente assegno da usare per far fronte a tutte le spese legate alla crescita e all'educazione dei figli. Si tratta di una vera svolta nelle politiche per la famiglia di questo Paese, un grande aiuto concreto. Sono sicura che alle giovani coppie e ai giovani di questo Paese non manchi il coraggio, bensì la tranquillità di sperare in un futuro sicuro e stabile ed è questa visione che abbiamo il compito di ricostruire con interventi normativi che non si pongano in contrasto gli uni con gli altri, ma si coordinino e si completino a vicenda. Questo provvedimento prevede, sulla base del principio universalistico, un beneficio economico attribuito progressivamente a tutti i nuclei famigliari con figli a carico, nell'ambito delle risorse disponibili, al fine di favorire la natalità, di sostenere la genitorialità e di promuovere l'occupazione, in particolare femminile. Vengono individuati i principi che l'assegno unico dovrà rispettare, come il criterio della progressività, modulato sulla condizione economica del nucleo familiare. Tale beneficio decorre dal settimo mese di gravidanza, cioè prima della nascita, e questo è un aspetto sicuramente fondamentale. L'assegno verrà successivamente erogato fino al compimento del diciottesimo anno di età e poi in forma ridotta, fino al ventunesimo, a patto che il figlio sia impegnato in un percorso di studio o di formazione. Inoltre, è utile sottolineare come l'assegno sia di importo maggiorato per i figli successivi al secondo. Rilevante è il sostegno previsto per i nuclei familiari con uno o più figli affetti da disabilità. Sono contenta che questo disegno di legge arrivi in Aula proprio in concomitanza con la Giornata mondiale per la consapevolezza sull'autismo, che ricorre il 2 aprile. In particolare, con la delega che il Parlamento conferirà al Governo sarà necessario individuare risorse economiche affinché l'assegno in favore dei figli disabili sia maggiorato e che tale maggiorazione sia graduata secondo la gravità della disabilità stessa. Inoltre, l'assegno senza maggiorazione continuerà ad essere corrisposto anche dopo il ventunesimo anno, senza un limite di età prefissato, purché il figlio risulti a carico dei genitori. Infine, sempre per questi nuclei famigliari, l'assegno non dovrà essere considerato ai fini del calcolo delle prestazioni sociali agevolate, dei trattamenti assistenziali e di qualsiasi altra prestazione dedicata alle persone disabili, quindi potrà solo andare ad aggiungersi come reale supporto per queste famiglie. In ultima analisi, ritengo doveroso sottolineare come sia stata garantita la piena compatibilità dell'assegno con la fruizione del reddito di cittadinanza. Il provvedimento in discussione oggi rappresenta un passo in avanti sostanziale, un cambiamento che mira ad aiutare i più deboli, a contrastare la povertà e a fare inclusione nella maniera più ampia possibile, cercando di ottenere quella parità che troppe volte è stata pubblicizzata, ma non concretizzata nei fatti, eliminando i divari che incidono negativamente sul livello di democraticità di un Paese. In qualità di componente del MoVimento 5 Stelle, di senatrice, di mamma di due gemelle, di direttore di carcere, ma soprattutto di donna, è per me un onore e un vanto contribuire a rendere effettivo questo cambiamento per il quale noi del MoVimento 5 Stelle abbiamo sempre lottato, pensando anche alle lotte delle Madri costituenti come Nilde Iotti, che hanno proposto e accolto norme a tutela della famiglia e della parità delle donne al suo interno.
2021-04-15	M5S	RicciardiSabrina	Signor Presidente, onorevole Ministro, nella relazione sulla proposta del PNRR che è stata presentata dal Senato si evidenzia che la clausola del 34 per cento prevista per il Mezzogiorno vada assolutamente incrementata. Si ritiene infatti opportuno fissare una destinazione di risorse che sia almeno parzialmente coerente con i criteri di ripartizione delle risorse che l'Unione europea ha destinato agli Stati membri: popolazione, inverso del PIL pro capite e tasso di disoccupazione. Sempre nella relazione, si raccomanda poi la prioritaria definizione dei LEP, da lei appena citati, tra le riforme strutturali del PNRR. Ciò al fine di recuperare i divari nella fornitura di servizi pubblici essenziali, affinché si possano esercitare pienamente i diritti civili e sociali. Le stesse osservazioni sono state ribadite anche nella relazione della Camera dei deputati, con un'aggiunta: l'aggiustamento dei criteri di ripartizione non deve considerare le risorse per interventi in essere, cioè non deve considerare quelle risorse che sono già incluse nei tendenziali di finanza pubblica, cioè nel React-EU. Signor Ministro, in occasione della sua audizione avvenuta in Senato il 16 marzo scorso presso le Commissioni 5ᵃ e 14ᵃ, posi alla sua attenzione proprio questi temi e le chiesi se il Governo avesse inteso adottare gli stessi criteri di riparto. Nell'occasione non ebbi una risposta nel merito, e si limitò ad evidenziare che la quota del 34 per cento andrebbe superata, soprattutto per le infrastrutture (se non erro, indicò un 50 per cento). Tuttavia, proprio in queste settimane, la stessa problematica è stata posta anche da alcuni amministratori locali, come i Presidenti di Regione, in occasione degli importanti stati generali da lei indetti, e da ben 500 sindaci che aderiscono alla rete Recovery Sud. Tali amministratori locali hanno scritto al Presidente della Commissione europea chiedendo una maggiore tutela per il Sud e un'attenta vigilanza sull'utilizzo dei fondi. Il timore è infatti quello di andare incontro a un diretto intervento dell'Unione europea che, lo ripeto, ha disposto per l'Italia una quota importante di risorse, proprio in considerazione dei criteri appena elencati. Pertanto, le chiedo nuovamente se il Governo intenderà applicare il criterio di riparto richiesto nelle suddette relazioni parlamentari e, come chiesto nelle suddette relazioni, se il Governo intenderà definire i LEP. Chiedo a lei esplicitamente se ritenga corretto che i diritti costituzionali possano essere finanziati con risorse straordinarie europee e non con fondi nazionali ordinari (mi riferisco ai LEP). Infine, le chiedo qual è la quota esatta di risorse che complessivamente il Governo intende destinare al Mezzogiorno, al netto dei fondi estranei alle dotazioni del Next generation UE.
2021-04-20	FdI	CalandriniNicola	Signor Presidente, oggi esaminiamo in terza lettura il disegno di legge di delegazione europea: nell'aprile 2021 votiamo, cioè, un provvedimento incardinato nel 2019 e questo è già indicativo di quanto il percorso del disegno di legge in esame sia stato accidentato. Ancora più indicativo, però, è quanto accaduto nelle scorse votazioni tra la Camera dei deputati e il Senato della Repubblica. Appena dopo l'estate, insieme al disegno di legge in discussione, abbiamo votato la relazione programmatica sulla partecipazione dell'Italia all'Unione europea: un documento - pensate un po' - presentato a gennaio 2020, cioè in data antecedente al diffondersi dell'epidemia da Covid-19 e, quindi, ovviamente il documento non faceva alcun cenno alla crisi innescatasi a seguito della pandemia. All'epoca non c'erano i 25 miliardi del fondo di garanzia della Banca europea per gli investimenti (BEI); non c'erano i 25 miliardi del Sostegno temporaneo per attenuare i rischi di disoccupazione in un'emergenza (Sure); non c'era il recovery fund; la Banca centrale europea non iniettava significative somme di denaro a tutti i Paesi europei, come sta facendo in quest'ultimo anno. C'erano vincoli di bilancio che ora sono sospesi (conosciamo tutti il Patto di stabilità); c'era il divieto di erogare aiuti di Stato, anch'esso sospeso. È stato perfino sospeso per un periodo il Trattato di Schengen che prevede la libera circolazione delle persone, uno dei pilastri su cui è stata costruita l'Unione europea, che è stato messo da parte per far fronte alla pandemia che stiamo vivendo anche in questi giorni. E noi abbiamo avuto il coraggio di votare un documento in cui tutto ciò era clamorosamente assente e oggi siamo qui di nuovo, in quest'Aula, a discuterne in terza lettura, una perdita di tempo francamente inutile in un contesto europeo dove, ancora una volta, le regole sembrano essere chiare ma non esattamente uguali per tutti. La Germania infatti, ancora una volta, fa sentire forte la sua voce. Lo aveva già fatto lo scorso anno, quando si era posta il problema della legittimità del quantitative easing, quando lo scorso 5 maggio la Corte costituzionale tedesca aveva espresso seri dubbi di legittimità su questo strumento. Voglio ricordare che tale strumento prevede l'acquisto di titoli di Stato dei Paesi membri dell'eurozona da parte della Banca centrale europea. Chiaramente la BCE ha fornito spiegazioni che sono state accettate dal Governo tedesco e la Bundesbank potrà continuare a sostenere questo tipo di strumento. Nell'occasione è bene ricordare come la cancelliera Merkel abbia dichiarato chiaramente di volersi attenere alle decisioni della Corte costituzionale tedesca. Ovviamente, queste dichiarazioni della Merkel costituiscono un importante precedente che però non è il solo. Infatti poco meno di un mese fa abbiamo assistito ad un altro stop da parte della Germania, questa volta sul recovery plan; uno stop tedesco di fronte a un piano europeo molto importante, sul quale si sta dibattendo da più di un anno. Anche in questo caso la Corte costituzionale tedesca, nei giorni scorsi, è intervenuta sul Presidente della Repubblica, bloccando la ratifica del recovery fund. Il problema sollevato dai tedeschi è sul debito condiviso previsto dal Next generation EU, di cui beneficia anche la Germania; un debito condiviso dagli Stati dell'Unione che viene ripagato dagli stessi Stati attraverso il bilancio europeo e dopo un anno di discussioni e di trattative dobbiamo registrare che è la Germania della cancelliera Merkel, lo Stato di maggior peso dell'Unione europea, che sta ponendo delle difficoltà. E ora, su questo incredibile stop tedesco al recovery fund, ci aspettiamo che il Governo e la stessa maggioranza si pronuncino condannando l'atteggiamento della Germania che ogni volta sente il bisogno di ricordare al resto d'Europa che decide tutto lei e che tutti devono sottostare alle sue prese di posizione, anche perché, forse è bene anche qui ricordarlo, in linea strettamente teorica la bocciatura tedesca del Piano farebbe crollare tutta l'impalcatura dello stesso e dovremmo dire definitivamente addio al recovery con tutte le conseguenze che ne deriverebbero. Dunque secondo noi di Fratelli d'Italia, vi è una questione di principio per la quale la Germania, ovvero il principale stato dell'Unione europea, dichiara ufficialmente che il suo ordinamento è sovraordinato rispetto alle leggi europee. Quindi non si può certo stare in un consesso in cui le regole stabilite valgono per tutti, ma non per uno dei partecipanti, che decide di fare come meglio crede. Per noi è una battaglia di dignità nazionale, una battaglia per il rispetto della nostra Costituzione, una battaglia per l'affermazione della sovranità nazionale ed è una battaglia che Fratelli d'Italia conduce da sempre in ogni sede, e che il nostro leader nazionale, Giorgia Meloni, ha formalizzato alla Camera con una proposta di legge. In queste settimane, come tutti sapete, abbiamo impegnato il Parlamento con il Piano nazionale di ripresa e resilienza; un piano che abbiamo detto essere superato e obsoleto, già bocciato dall'Europa e che non sarà quello che il Governo presenterà a fine mese che sarà, invece, un Piano nazionale di ripresa e resilienza che arriverà alle Camere il 26 il 27 di aprile solo affinché ne prendano visione, altrimenti non sarebbe possibile presentarlo entro la fine del mese a Bruxelles. Peccato che proprio ieri dall'Europa ci hanno fatto sapere che non è fondamentale che il Piano nazionale di ripresa e resilienza venga consegnato entro fine aprile, quanto invece è fondamentale la qualità di questo Piano e che qualche giorno in più non sarebbe certamente un problema per l'Europa. Allora, Presidente, prendiamoci questo tempo in più che serve, facciamo lavorare il Parlamento su un Piano che impegnerà le future generazioni. Vogliamo lanciare ancora un input, come ha fatto ieri il nostro presidente Giorgia Meloni nell'incontro avuto con il presidente Draghi, che ha ereditato questo Piano dal precedente Governo e non possiamo fargliene una colpa; però, questo sì, Presidente, vogliamo invitare il nuovo Governo a rispettare la dignità del nostro Paese e del Parlamento, che deve assumere un ruolo baricentrico - come sempre diciamo - e che deve avere l'opportunità di lavorare sul PNRR, che sarà di vitale importanza per il futuro del nostro Paese. Oggi non possiamo quindi che esprimere un voto contrario sulla legge di delegazione europea, aspettandoci che da domani il Parlamento torni ad essere centrale e torni a rappresentare degnamente l'Italia e gli italiani.
2021-04-21	FI	VitaliLuigi	Tutte le competenze che sono state assegnate scorporandole da altri Ministeri - ad esempio dal Ministero dello sviluppo economico - sono assolutamente necessarie, ma avrebbero poco senso se la finalità del nuovo Ministero non fosse anche quella di venire incontro alle esigenze del mondo produttivo, ma fosse soltanto di sanzionare e di porgersi in maniera alternativa allo sviluppo industriale del nostro Paese. Lo abbiamo vissuto e lo stiamo vivendo con la tragedia dell'Ilva - constatando come il nostro Paese sia arretrato nella produzione dell'acciaio - e lo abbiamo visto anni fa con la chimica fine che abbiamo trasferito a gruppi stranieri, venuti con la scusa di salvare l'occupazione ma interessati soltanto ad acquisire le quote di mercato, che ci hanno lasciato gli impianti inquinanti e anche la disperazione della disoccupazione. Credo che questo Ministero abbia un ruolo nevralgico nel PNRR del nostro Paese.
2021-04-21	M5S	CorbettaGianmarco	Nella transizione il tema dell'energia è importante, ma la soluzione non è semplicemente passare dall'energia fossile a quella rinnovabile; occorre un cambiamento molto più ampio che coinvolga abitudini, stili di vita, mentalità e obiettivi. Finora abbiamo orientato tutti i nostri sforzi per ottenere più produzione, più lavoro, più guadagni, più cose. Con la transizione riconosceremo il valore delle persone, della qualità del lavoro, del tempo, delle relazioni e della vita. Useremo l'intelligenza per vivere con più soddisfazione ma con meno energia, meno materiali, meno lavoro a pari livello di benessere. Lo slogan deve essere: meno potenza, più intelligenza. Veniamo infine alla crisi economica. Ovviamente l'economia c'entra moltissimo con la transizione ecologica. Lo sconvolgimento climatico non è solo un problema ambientale, è un enorme problema economico, il più grave che abbiamo. Mette a rischio l'economia, la crescita, la finanza, causa disoccupazione, povertà e migrazioni. Tutto questo è un costo economico altissimo, un costo enorme che aumenta sempre di più per effetto del nostro ritardo. Sono cinquant'anni che continuiamo a rinviare il cambiamento. Anche la transizione ecologica avrà un costo, è vero, ma sarà comunque molto inferiore al costo di non farla. Nel 2006 l'economista britannico Stern calcolò che agire sul clima subito sarebbe costato dieci volte meno che non farlo; oggi, nel 2021, dopo quindici anni, il costo del non agire è quasi raddoppiato. Al di là delle diverse sensibilità ambientali, è evidente che le motivazioni economiche per attuare la transizione ecologica sono fortissime e chiamano in causa tutte le forze politiche, che devono avere la lungimiranza di guardare all'Italia del 2050. L'Italia è tra i primi Paesi al mondo a impegnarsi in questa sfida. Qualcuno non si convincerà facilmente (è normale), così come negli anni Settanta nessuno capiva il senso del Ministero dell'ambiente creato in Nuova Zelanda; poi col tempo però tutti i Paesi ne hanno istituito uno. La direzione, quindi, è chiara: nei prossimi anni la transizione ecologica arriverà al centro dell'agenda politica di moltissimi Paesi. Sulla transizione ecologica non ci si può dividere tra destra e sinistra, non ci sono ideologie che tengano: è la realtà a imporci un cambiamento necessario e urgente. Tutte le forze politiche da qui al 2050 sono chiamate a raccogliere la sfida, a dare il loro contributo con il massimo impegno. La transizione ecologica non è una bandiera del MoVimento 5 Stelle, deve essere una bandiera di tutti e per tutti
2021-04-22	FI	FlorisEmilio	Signor Presidente, rappresentante del Governo, colleghe e colleghi, i dati programmatici del DEF ci dicono che alla fine del periodo di programmazione il tasso di disoccupazione scenderà, ma per attestarsi all'8 per cento nel 2024; l'occupazione, che ha segnato un calo del 10,3 per cento nel 2020, crescerà con percentuali sovrapponibili a quelle del rimbalzo stimato del PIL, ma si attesterà sempre al 4-5 per cento ogni anno e non riuscirà a recuperare il numero di occupati precedenti la crisi nemmeno alla fine del periodo di programmazione. Si tratta, in termini numerici, di 2 milioni di persone che resteranno fuori dal mondo del lavoro ancora nel 2024.
2021-04-22	FdI	CalandriniNicola	Proprio in sede di discussione del PNRR, Fratelli d'Italia aveva chiesto che quest'ultimo fosse allegato al DEF. Almeno oggi avremmo avuto qualcosa di cui discutere. Senza PNR né PNRR, il DEF di cui stiamo parlando in quest'Aula oggi è davvero poca cosa. Va inoltre rilevato che, rispetto alla normativa vigente, in questo documento, oltre al PNR, non è presente una lunga serie di documenti, quali il rapporto sullo stato di attuazione della riforma della contabilità e finanza pubblica, previsto dall'articolo 3 della legge n 196 del 2009; la relazione sugli interventi nelle aree sottoutilizzate, previsto dall'articolo 10, comma 7, della legge n. 196; la relazione sullo stato di attuazione degli impegni per la riduzione delle emissioni di gas ad effetto serra, di cui al comma 9 dell'articolo 10 della legge n. 196; il documento sulle spese dello Stato nelle Regioni e nelle Province autonome; la relazione sui bisogni annuali di beni e servizi della pubblica amministrazione e sui risparmi conseguiti con il sistema delle convenzioni Consip; la relazione sul monitoraggio degli obiettivi di spesa del Ministero del ciclo 2018-2020, cosiddetta spending review, prevista anche questa dall'articolo 22- bis, comma 5, della legge n. 196; il rapporto sugli indicatori di benessere equo e sostenibile previsti dall'articolo 10, comma 10- bis, della legge n. 196 del 2009. Quanto ai contenuti, nel DEF si dà larga importanza alle conseguenze dovute alla crisi pandemica, in particolare alle cosiddette seconda e terza ondata di Covid-19 e ai necessari interventi di contenimento. Si potrebbe aprire un lungo capitolo di discussione circa il fatto che una recrudescenza della pandemia dopo l'estate era attesa e che, tuttavia, il Governo Conte 2 si è fatto trovare impreparato. Né certamente poteva fare di meglio per la terza ondata il Governo Draghi, che ha scelto di mantenere gli stessi Ministri, pur rimuovendo la figura del commissario straordinario all'emergenza, dimostratosi del tutto inadeguato. Il DEF affida le speranze di una ripresa dell'economia al contenimento della pandemia, possibile solo con una massiccia campagna vaccinale. A tal proposito, va sottolineata la confusione del Governo che, nella premessa del DEF, ipotizza di somministrare i vaccini all'80 per cento della popolazione entro l'autunno. Tale termine, nelle pagine successive, è più specificamente indicato come fine di settembre, un orizzonte che non coincide con il più vasto periodo autunnale di cui sopra. Tale termine viene aggiornato qualche riga dopo in ottobre, in caso di gap nelle forniture delle dosi, come quella registrata nei primi mesi di campagna vaccinale. Su questo aspetto va sottolineato il tempo perso, vista la gestione del piano di vaccinazione da parte del precedente commissario straordinario, più proiettato sull'acquisto delle primule che sull'effettiva necessità di vaccinare nel modo più rapido possibile, partendo chiaramente dai più fragili. Tuttavia, anche con un buon andamento della campagna vaccinale il DEF prevede che il periodo di restrizioni non sia finito, tanto che dice testualmente che non può escludersi che nei prossimi mesi il contenimento dell'epidemia richiederà di valutare talune e restrizioni alle attività che comportano maggiori rischi di contagio. Quindi, si prevedono ancora restrizioni che questa volta, però, potrebbero non trovare più alcun sostegno economico dal momento che sempre nel DEF, a proposito del cosiddetto decreto-legge sostegni- bis, con l'attuale scostamento richiesto di 40 miliardi, si legge che l'auspicio del Governo è che, grazie ad andamenti epidemici ed economici sempre più positivi nei prossimi mesi, questo sia l'ultimo intervento di tale portata. L'auspicio di Fratelli d'Italia è che il Governo si assuma invece la responsabilità di far ripartire le imprese, imponendo dei protocolli di sicurezza rigidi. L'apertura in sicurezza non può però più essere posticipata. Si contesta, a tal proposito, anche l'affermazione contenuta nel DEF secondo cui il sistema economico, al netto delle interruzioni operative, sembra aver raggiunto una forma di coesistenza con il virus . Si riscontra - prosegue il DEF - una maggiore resilienza dell'economia, verosimilmente riconducibile anche alla capacità di adattamento degli operatori sul piano sia delle scelte produttive e organizzative, che dei comportamenti sociali. Ancora, leggiamo che parallelamente le misure restrittive, anche nelle loro forme più stringenti, appaiono meno nocive per l'attività economica di quelle della prima fase dell'emergenza. Quanto scritto in queste poche righe è di una gravità inaudita. Se l'economia italiana si fosse adattata al virus, non avremmo oggi le manifestazioni di piazza in cui tanti operatori non chiedono più bonus o sostegni, ma quanto di più onesto ci sia e cioè poter lavorare. Fin troppe attività sono ancora chiuse a causa delle restrizioni; altre sono aperte, ma con limitazioni; altre non riapriranno proprio a causa del perdurare dell'emergenza. Vogliamo sperare che l'affermazione di cui sopra - e che giova ripetere - ossia che parallelamente le misure restrittive, anche nelle loro forme più stringenti, appaiono meno nocive per l'attività economica, non sia la scusa che il Governo cerca per continuare a mantenere restrizioni senza più ragioni (una su tutte, il coprifuoco). Venendo ai dati economici, nel 2020 l'economia italiana ha registrato una caduta di PIL pari all'8,9 per cento. I dati congiunturali dei primi mesi dell'anno in corso indicano che, dopo la flessione registrata nel quarto trimestre del 2020 (meno 1,9 rispetto al trimestre precedente), il PIL ha continuato a contrarsi, sebbene in misura più lieve rispetto al calo congiunturale registrato nella parte finale dell'anno scorso. Nonostante si registrino segnali positivi dal comparto industriale, appaiono meno rosee le prospettive per il settore dei servizi, mentre si mantengono contratti i consumi. Va posta l'attenzione sul mercato del lavoro, dove si nota una diminuzione del tasso di disoccupazione, che è passato dal 10 per cento del 2019 al 9,3 per cento del 2020, certamente favorita dal blocco dei licenziamenti e dalla cassa integrazione Covid. Per contro, però, va rilevata la diminuzione del tasso di partecipazione al mercato del lavoro; in pratica, il mercato degli inattivi è cresciuto, passando a un più 5,6 per cento. Ciò significa che sono quasi 750.000 unità coloro che si sono arresi e un lavoro non lo cercano più. Secondo il DEF, in virtù degli stimoli economici e del contenimento della pandemia, il PIL recupererebbe del 4,5 per cento quest'anno e del 4,8 per cento nel 2022, per poi crescere del 2,6 per cento nel 2023 e dell'1,8 per cento nel 2024. Nel DEF si sottolinea che si tratta di tassi di incremento mai sperimentati nell'ultimo decennio, che permetteranno all'Italia di tornare ai livelli di PIL pre-crisi nel 2023. Tuttavia, se ciò può sembrare una vittoria, va sottolineato che il PIL del 2019 restava più basso del PIL precedente la crisi del 2008. Avendo a disposizione i fondi del Next generation EU e i 30 miliardi di euro del fondo complementare istituito dal Governo per realizzare progetti complementari, ma rimasti esclusi dal Piano nazionale, è ipotizzabile che si possa fare di più per il prodotto interno lordo nazionale. Richiedono una riflessione a parte le dinamiche demografiche rispetto al rapporto debito-PIL, illustrate nel quarto capitolo, in cui si legge che, ipotizzando invece una progressiva riduzione del tasso di fertilità del 20 per cento a partire dal 2020, si osserva un incremento del rapporto debito-PIL marcato nel lungo periodo. L'invecchiamento della popolazione, unito alla diminuzione della popolazione, in particolare di quella giovane, per una riduzione del tasso di natalità, così come viene indicato nel Documento di economia e finanza, produrrà aumenti significativi del debito. A fronte di queste considerazioni, non si capisce perché non ha trovato spazio la proposta di Fratelli d'Italia di inserire nel Piano nazionale di ripresa e resilienza un capitolo dedicato alla natalità. Allo stesso modo nel DEF, pur sottolineando i rischi che un invecchiamento della popolazione comporta in termini di costi pensionistici, non si prevede una riforma del sistema. Un trattamento a parte merita il tema della pressione fiscale. Il DEF rileva che questa è cresciuta nel 2020 al 43,1 per cento, mentre nel 2019 si era attestata al 42,4 per cento. È una crescita più alta delle previsioni, che invece ipotizzavano rimanesse quasi stabile, al 42,3 per cento. È significativo che nell'anno della pandemia, del calo dei consumi e dei redditi, ciò che è aumentato sono le tasse. Auspichiamo sia vero quanto riporta il DEF, ovvero che nel 2021 la pressione fiscale scenderà al 41,3, per arrivare al 40,9 nel 2024. Va segnalata, inoltre, la questione delle regole di bilancio. Il Documento di economia e finanza e il ministro Franco hanno confermato che il Patto di stabilità e crescita resterà sospeso anche nel 2022, mentre probabilmente tornerà in vigore nel 2023, salvo discussione annunciata in merito. Su questo punto manca un impegno del Governo a far sì che il Patto di stabilità o le nuove regole sui vincoli di bilancio tornino in essere solo al termine dell'erogazione dei fondi compresi nel Piano nazionale di riforme; altrimenti potrebbe verificarsi una doccia fredda, in particolare per gli enti locali.
2021-04-22	PD	MancaDaniele	L'esigenza è dare priorità ai progetti del Piano nazionale di ripresa e resilienza che hanno il più alto coefficiente occupazionale. Si badi bene, l'occupazione è il punto più debole, più fragile, lo si vede nel bilancio tendenziale e in quello programmatico: fino al 2024 non recupereremo i tassi di occupazione antecedenti alla crisi pandemica; quindi, decidiamo insieme: serve una Commissione per valutare attentamente il Piano nazionale di ripresa e resilienza. In questo Piano dobbiamo individuare dei coefficienti e delle priorità che, secondo noi, devono riguardare l'occupazione e il contrasto alla disoccupazione giovanile e femminile.
2021-04-27	M5S	TurcoMario	Altro che il 40 per cento dichiarato nel Piano: l'applicazione dei tre parametri (PIL medio pro capite, numero di abitanti e tasso di disoccupazione) avrebbero potuto garantire al Sud Italia il 65 per cento delle risorse stanziate.
2021-05-05	FdI	DeCarloLuca	Le cifre sono impietose anche sotto l'aspetto del lavoro. Siamo scesi in piazza il 1ᵒ maggio, mentre altri ascoltavano concerti o comizi improponibili, da palchi autorevoli. Siamo scesi al fianco dei lavoratori, perché i dati del lavoro sono impietosi, con un crollo dell'occupazione del 4,1 per cento, rispetto a febbraio 2020, considerando anche che c'è il blocco dei licenziamenti, e un aumento del 5,4 per cento degli inattivi tra i quindici e i sessantaquattro anni. Non va certo bene alle donne, con 402.000 posti di lavoro persi tra aprile e settembre 2020. La disoccupazione giovanile è in forte aumento, con 159.000 posti di lavoro persi per i ragazzi tra i quindici e i ventiquattro anni. Sono quasi il 15 per cento le partite IVA cancellate e le aziende chiuse.
2021-05-05	PD	FedeliValeria	Il tema della disoccupazione femminile è un problema serio per il nostro Paese e quindi dobbiamo fare attenzione che sul lavoro agile non si carichi ulteriormente di lavoro non retribuito il lavoro delle donne. Dobbiamo condividere la genitorialità e dobbiamo affrontare, per tutto questo, tutti gli strumenti che rendono effettiva la parità tra i generi per l'accesso al lavoro e nel posto di lavoro.
2021-05-13	M5S	PiarulliAngelaAnnaBruna	Con il provvedimento in discussione oggi sono prorogate le disposizioni già adottate dalla legge n. 137 del 2020 (articoli 23, 23- bis e 23 -ter ) proprio per consentire questa trattazione in forma semplificata e prevalentemente da remoto, prevedendo la sospensione dei giudizi penali quando le relative udienze debbano essere rinviate per impedimenti oggettivi delle parti legate al Covid-19. Si interviene in tema di colloqui dei detenuti a distanza, prorogando - sempre sino al 31 luglio 2021 - la possibilità di ricorrere a colloquio in videochiamata con i congiunti o con altre persone cui hanno diritto i detenuti, in modo da non recidere i rapporti con la famiglia tutelando il diritto alla salute di tutti. Viene inoltre specificato che il malfunzionamento del portale del processo telematico costituisce condizione per la restituzione del termine processuale previsto per il deposito non riuscito a causa della disfunzione tecnologica. Si proroga la disciplina speciale per lo svolgimento del processo amministrativo che ha dato risultati ottimali. In materia di processo contabile vengono prorogate le disposizioni secondo cui le udienze dinanzi alla Corte dei conti - alle quali è ammessa la presenza del pubblico - si celebrano a porte chiuse. Finalmente vi è l'autorizzazione allo svolgimento delle prove scritte del concorso in magistratura, in modo da scongiurare l'incremento delle scoperture di organico, stante anche il fisiologico flusso in uscita dei magistrati per pensionamento, in conseguenza delle ovvie ricadute negative sulla funzionalità degli uffici giudiziari, tanto da pregiudicare il raggiungimento di quegli obiettivi specifici che costituiscono oggetto nell'ambito del Piano nazionale di ripresa e resilienza. Inoltre, mi preme sottolineare l'articolo 10 del presente provvedimento, dove vengono previste una serie di disposizioni volte alla semplificazione delle procedure per i concorsi pubblici. Con orgoglio posso affermare che, grazie al mio impegno e a quello delle mie colleghe Mantovani e Russo, nonché di tutti i miei colleghi del MoVimento 5 Stelle della 1ᵃ Commissione, è stato approvato un emendamento volto a permettere che i titoli e l'esperienza professionale siano richiesti solo per determinati profili tecnici per i quali, appunto, è richiesta una particolare professionalità. Richiedendo titoli ed esperienza professionali si sarebbe potuto ledere lo spirito degli articoli 51 e 97 della Costituzione, in quanto di fatto sarebbero stati esclusi i giovani laureati, cioè coloro che hanno una minore età anagrafica e una differente capacità economica, non avendo, in molti casi, la possibilità di sostenere i costi di scuole di specializzazione o master: una problematica da me sollevata anche con una specifica interrogazione. Da anni sentiamo parlare della necessità di una riforma strutturale della pubblica amministrazione, di un turnover vero, reale, incentrato sul merito, sulle nuove energie per permettere quell'ammodernamento della pubblica amministrazione. Dobbiamo garantire questo ricambio generazionale e culturale. La semplificazione dei procedimenti - che avverrà anche mediante l'utilizzo di piattaforme digitali unitarie - potrà essere agevolata dall'impiego dei giovani, tenendo presente che è necessario avviare questa nuova fase di reclutamento e formazione continua del personale per rafforzare competenze e abilità. Affermo con forza, anche in virtù della mia pregressa esperienza lavorativa in ruolo apicale della pubblica amministrazione, l'estrema urgenza di svecchiarla, tenendo presente che, rispetto alle medie europee, i giovani italiani rientrano in una delle più alte percentuali a livello di disoccupazione. Oggi l'approvazione del provvedimento all'esame può rappresentare un primo tassello verso questo cambiamento urgente e necessario. Da anni si parla di meritocrazia e di rilancio per il Paese, ma un Paese, affinché possa rilanciarsi, necessita anche di politiche volte alla valorizzazione dei nostri giovani, che costituiscono il nostro futuro. Un altro accenno vorrei farlo in riferimento all'emendamento della senatrice Evangelista, a tutela degli operatori sanitari, prevedendo la punibilità solo per colpa grave nei casi di cui agli articoli 589 e 590 del codice penale, proseguendo il lavoro effettuato durante il decreto-legge cura Italia proprio per far sì che i nostri eroi siano tali anche nei fatti. PRESIDENTE. È iscritta a parlare la senatrice Granato. Ne ha facoltà.
2021-05-26	FdI	BalboniAlberto	Signor Presidente, colleghi, il tema dei vitalizi è certamente molto delicato e trovo singolare che si debba discutere in quest'Aula di una decisione del Consiglio di garanzia che, come altri colleghi hanno già ricordato, è un organo giurisdizionale. Tuttavia, poiché il senatore Vitali e altri sono entrati nel merito, permettete anche a me di farlo, anche se sono un componente del Consiglio di garanzia, quindi forse mi perdonerete l'ineleganza di entrare nel merito di una decisione che ho contribuito a formare, anche se non sono stato d'accordo sulle conclusioni raggiunte con quella sentenza. Infatti, il presidente Vitali ha fatto dei riferimenti che, secondo il mio modestissimo avviso non solo di politico ma anche di modesto studioso di diritto, non mi convincono, perché il riferimento alle pronunce della Corte costituzionale n. 3 del 1966 e n. 78 del 1967 non risolvono la questione, perché entrambe fanno riferimento a pensioni derivanti da rapporto di lavoro, così come la legge n. 424 del 1966: il riferimento è sempre e comunque al rapporto di lavoro. Allora, cari colleghi, c'è qualcuno in quest'Aula che in buona fede può ritenere che noi abbiamo un rapporto di lavoro con il Senato della Repubblica? Siamo a busta paga? Abbiamo un salario? Abbiamo uno stipendio? O non abbiamo piuttosto un'indennità, che è tutta un'altra cosa? Queste sentenze della Corte costituzionale, pertanto, non sono conferenti, anzi dimostrano che l'articolo 28 del codice penale è perfettamente applicabile a chi ha subito l'interdizione perpetua dai pubblici uffici per reati molto gravi, perché tale pena accessoria - come si può evincere dalla lettura del codice penale, che vi invito a leggere - viene comminata in casi gravissimi, ma non certamente per un reato bagatellare. È per tale ragione che a mio modesto parere, signor Presidente, la delibera del Consiglio di Presidenza del Senato n. 57 del 2015 era e rimane legittima. Rispetto il voto dei colleghi che, nel Consiglio di garanzia, l'hanno ritenuta illegittima, ma, a mio parere, il richiamo all'articolo 18- bis della legge n. 4 del 2019, cui faceva riferimento anche prima il senatore Vitali, non è pertinente: come potrete constatare leggendolo, riguarda la sospensione della pensione per chi si sottrae volontariamente all'esecuzione della pena e limitatamente a quel periodo; non ha nulla a che vedere con la questione di cui ci stiamo occupando e tantomeno ha a che vedere con l'argomento l'articolo 2, comma 58 della legge n. 92 del 2012, perché riguarda, soltanto in caso di gravissimi reati, l'indennità di disoccupazione, l'assegno sociale, la pensione sociale e la pensione di invalidità. Non mi pare che si parli nemmeno di pensione. Badate bene, cari colleghi, non ha rilievo in questa sede nemmeno la dibattuta questione se il vitalizio abbia, in tutto o in parte, anche - come afferma la Corte costituzionale - una funzione previdenziale. Non è questo il tema, perché anche un'assicurazione privata può avere una funzione previdenziale. Il tema è se il vitalizio si fonda su un rapporto di lavoro o no, quindi o votiamo in quest'Aula a sostegno dell'assunto che siamo dipendenti del Senato, oppure la delibera n. 57 andava confermata e non annullata, caro presidente Vitali. Questa è la ragione per cui voteremo a favore di tutte e tre le mozioni che sono state presentate oggi. Voteremo a favore della n. 373, a prima firma del senatore Licheri, in quanto ci convince il riferimento ai principi contenuti oggi nella legislazione in materia di incandidabilità, perché chi non può candidarsi tantomeno può pretendere di avere diritto al vitalizio, questo principio mi sembra elementare. Voteremo a favore anche delle altre due mozioni, la n. 375, a prima firma del senatore Cucca, e ovviamente la n. 374, da noi sottoscritta, perché ovviamente dove sta il più sta anche il meno. In questa sede, infatti, non stiamo discutendo dei vitalizi in generale, ma se chi viene meno all'impegno di onore che ha assunto nei confronti del popolo italiano e delle istituzioni di svolgere con onore e disciplina la sua funzione abbia ancora diritto a ricevere un compenso, dopo aver tradito quell'impegno. Il vitalizio è una forma di indennità differita, proprio per garantire l'indipendenza e la libertà del parlamentare, che non deve avere preoccupazioni economiche. Un parlamentare prende un'indennità ragionevole, più che ragionevole. Ha fondi spesi a propria disposizione, uffici, servizi; ha una tranquillità economica, perché comunque sa che al termine del suo mandato potrà ottenere il vitalizio. Non ha alcun motivo e alcuna ragione di violare la legge per interesse personale privato, di suoi amici o di suoi conoscenti e nemmeno del partito.
2021-05-27	FI	FlorisEmilio	Signor Ministro, premesso che: la misura del reddito di cittadinanza ha dimostrato di essere inadatta al duplice scopo per il quale era stata introdotta, abolire la povertà e operare per il reinserimento nel mondo del lavoro; l'attribuzione di sussidi a pioggia ha fatto registrare la propensione di molti alla frode, aumentando il lavoro nero, la disoccupazione volontaria e i casi di persone dedite ad attività illecite; si registrano centinaia di migliaia di posti di lavoro rimasti scoperti considerato che ANPAL, INPS e Infocamere sembrano non dialogare; il blocco dei licenziamenti fissato al 30 giugno 2021 pone ora il problema ulteriore di sostenere centinaia di migliaia di persone che, di fatto, sono senza lavoro dal momento in cui sono state introdotte le restrizioni ad alcune attività economiche; la stessa pandemia ha fatto registrare un aumento impressionante delle persone che versano in stato di inattività, gli interroganti chiedono di sapere: se il Ministro intenda porre mano alla riforma del reddito di cittadinanza, separando le indispensabili politiche di inclusione sociale e di sostegno alla povertà dalle politiche attive del lavoro; come intenda colmare il distacco tra le richieste e le offerte di lavoro, che anche oggi si registra, e se vi sia un piano per la formazione continua dei giovani e dei lavoratori che coinvolga direttamente anche il mondo delle imprese; come intenda semplificare la contrattazione di prossimità, tenendo conto delle diversità aziendali e dei lavoratori, superando gli attuali vincoli normativi, per agevolare le assunzioni; se non intenda attivare in modo effettivo l'assegno di ricollocazione, già previsto a legislazione vigente, ma utilizzato solo in via sperimentale, e come intenda disporre questo strumento all'interno della riforma degli ammortizzatori sociali; quali siano i risultati conseguiti dai navigator e dai centri per l'impiego.
2021-07-20	FI	AimiEnrico	Mi viene immediatamente in mente quello che è avvenuto negli ultimi giorni: come sapete, noi siamo impegnati in una raccolta di firme per il referendum sulla giustizia, un referendum molto importante; abbiamo questioni delicate in campo. Quando siamo lungo il marciapiede - ciascuno di noi continua a essere militante di un partito politico - ci si trova inevitabilmente a doversi confrontare con coloro che incontriamo, che firmano e che non necessariamente vengono da un mondo politico che ha messo al centro il garantismo; vengono anche da sinistra e vogliono vedere e sperare che qualcosa cambi, che ci sia un progetto riformatore, non solo nella giustizia, ma - ad esempio - nella pubblica amministrazione, e che ci sia una semplificazione di questo sistema estremamente farraginoso. In queste discussioni, dopo la domanda di rito «Che cosa si dice a Roma» - è una di quelle domande aperte alle quali è difficile dare una risposta, ma immagino che a ciascuno di voi sul territorio accada ed è forse una delle più insidiose - la prima cosa che ci viene chiesta è come mai stiamo discutendo del disegno di legge Zan. Dov'è la situazione di disperazione e difficoltà che vivono certe categorie? A questa domanda è veramente difficile riuscire a dare una risposta, ma ci proverò. Questo è un provvedimento che, indipendentemente da come lo vogliamo declinare, è divisivo e divide anche le parti di questa maggioranza. È una maggioranza nata nella necessità di fare qualcosa per l'Italia. Questo è un Governo più che di solidarietà nazionale, di necessità nazionale, e deve affrontare due temi primari. Il primo è quello della sconfitta del Covid-19, attraverso i vaccini e tutto quello che è necessario; certo, il vaccino è importante, ma - come sentivo prima in un intervento appassionato e molto giusto - bisogna mettere al centro le cure. Noi dovremmo mettere al centro della nostra battaglia e del nostro impegno politico innanzitutto la cura contro questo mostro maledetto e, per farlo, dobbiamo porre il problema della sanità tra quelli principali. La stessa cosa vale per l'economia: in un momento in cui abbiamo la necessità di tirare fuori l'Italia dalle sabbie mobili; nel momento in cui rischia di arrivare la disoccupazione, quella vera; in un momento in cui le tensioni sociali potrebbero arrivare al culmine, noi abbiamo un Presidente del Consiglio che giustamente ha detto che questo è il momento di dare e non di togliere; questo è il momento di rilanciare l'economia. Allora, economia e tentativo di sconfitta del Covid-19 sono i temi principali, e non altro. Invece siamo arrivati qua. Non voglio iscrivermi al partito del benaltrismo - figuriamoci, in tanti ci sono già - ma mi pare che in questo momento un tema così divisivo dovrebbe essere trattato in maniera estremamente delicata. Colleghi, non la pensate magari come la penso io o come la pensano tanti colleghi, ma avremmo la possibilità - basta poco, forse poche ore, pochi giorni - di accantonare immediatamente e sotterrare quell'ascia di guerra che qualcuno ha tirato fuori, evitare di parlare - come si diceva una volta nei film western - con lingua biforcuta e andare al sodo, guardare quali sono i problemi. Allora, se si deve risolvere un problema, perché c'è un vulnus nel nostro ordinamento, proviamo a metterci d'accordo, proviamo a trovare una soluzione. Qui pare invece che si voglia arrivare ad affossare tutto, perché si arriverà al voto segreto e incominceranno a cadere alcuni emendamenti. Quello che qualcuno voleva portare a casa, l'asticella messa al minimo, non arriverà. Allora, siccome molti di voi stanno pattinando su una lastra di ghiaccio estremamente sottile, invito alla ragionevolezza e alla calma. Facciamo ancora un tentativo di trovare un'ipotesi di mediazione. Il disegno di legge Zan non è un totem, non è un provvedimento inemendabile, non siamo di fronte alle Tavole della Legge. Siamo di fronte a un provvedimento che sicuramente può essere migliorato se semplicemente uscisse dalle categorie di certo fanatismo che abbiamo visto anche in quest'Aula. Quello che vi voglio dire è che anche il Partito Democratico ha commesso un grave errore. Il rischio è quello di vederlo indirizzato verso una direzione chiara: diventare la sesta stella dei grillini. Questo è un problema dal quale dovreste provare a venire fuori. Certamente, capisco tutto, i ragionamenti legati alle alleanze, ma è possibile che il segretario Enrico Letta del Partito Democratico come primo provvedimento, tornato dalla Francia, abbia parlato di ius soli, di disegno di legge Zan, di patrimoniale e poi ancora - com'è avvenuto qualche giorno fa - di tassa sulla successione?
2021-07-21	FI	ToffaninRoberta	Sono mesi che Forza Italia sostiene la necessità di una maggiore flessibilità nel mondo del lavoro; finalmente, con il decreto sostegni- bis si è messo in discussione in maniera strutturale il decreto-legge dignità, aprendo ai contratti a tempo determinato, almeno fino alla conclusione del 2022, benché attraverso la contrattazione collettiva. Servono, infatti, maggiori opportunità, che sono date anche attraverso la flessibilità e soprattutto potenziando e riorganizzando la formazione. Il processo di cambiamento lo richiede, e in questo senso il Piano nazionale di ripresa e resilienza diventa uno strumento di primaria importanza. L'occupazione va garantita attraverso la formazione, il sostegno al sistema impresa, gli investimenti, regole certe, le riforme. Il blocco dei licenziamenti è stato utile per garantire la coesione del sistema sociale nei momenti più cruciali di questa pandemia. Tenere, però, la linea esclusivamente in questa direzione non avrebbe che incancrenito il problema. Le aziende che irresponsabilmente hanno licenziato circa 570 lavoratori senza se e senza ma, senza nemmeno consentire di usufruire degli ammortizzatori sociali e di concordare un tavolo con i rappresentanti delle istituzioni e delle parti sociali, non incarnano i valori etici e morali della stragrande maggioranza dei nostri imprenditori. Bisogna intervenire, non c'è più tempo da perdere, per evitare le delocalizzazioni di massa che, ricordo, avrebbero dovuto essere fermate sempre con il cosiddetto decreto dignità. Tra gli obiettivi originari del decreto citato uno era quello di abolire il precariato, l'altro di penalizzare le aziende che avessero delocalizzato. Ricordo invece che, pur a fronte di un aumento dei contratti a tempo indeterminato nel 2019 rispetto al 2018, l'Osservatorio sul precariato dell'INPS ha rilevato una diminuzione dei posti di lavoro: 876.000 nel 2018, 842.000 nel 2019. È quindi evidente che pur a fronte di una diminuzione del precariato, è aumentata la disoccupazione. Non è trattenendo le imprese all'interno dei confini nazionali con gravosi meccanismi sanzionatori che si mantengono i posti di lavoro o se ne producono di nuovi. L'abbiamo purtroppo visto e l'avevamo previsto. I tavoli di crisi sono fermi al 2018. Troppo e male ci si è impegnati per il reddito di cittadinanza e troppo poco per le imprese.
2021-07-22	PD	MancaDaniele	Signor Presidente, colleghi, rappresentanti del Governo, accompagnare il Paese fuori dalla crisi e, al tempo stesso, scongiurare danni permanenti al nostro tessuto produttivo, insieme al consolidamento della ripresa in atto, anche per aiutare, sostenere e favorire l'uscita dalla crisi e la ripartenza della nostra economia, sono i cardini fondamentali del decreto sostegni primo e del secondo. Essi rappresentano, per il nostro Paese, non solo in termini quantitativi, ma anche per la scelta politica e culturale che sta alla base di questi decreti, le radici fondamentali dell'identità del Paese. I 76 miliardi di euro sono utilizzati per sostenere le imprese, per aiutare le partite IVA colpite dalle difficoltà della pandemia, per sostenere il sistema sanitario pubblico nell'attraversare una fase molto difficile e complessa della vita economica e sociale del nostro Paese. In quanta difficoltà si è consolidato quel diritto alla salute, che le risorse che abbiamo destinato hanno aiutato a consolidare! I capisaldi di questi decreti-legge sono le ragioni fondamentali per le quali esprimiamo non solo la conferma della fiducia nei confronti del Governo, ma anche una condivisione di metodo e di merito, sulla quale abbiamo consolidato le azioni fondamentali, che hanno portato l'identità del Partito Democratico ad attraversare questa fase di crisi pandemica, attraverso principi e valori molto importanti, che non dobbiamo mai dimenticare: il sostegno al lavoro, ma nello stesso tempo la consapevolezza che c'era un ritardo culturale da colmare nel sostegno e nella protezione di una moltitudine di partite IVA, di piccole e medie attività, che non avevano tutele e che ci hanno messo di fronte al tema drammatico della necessità di trovare una soluzione anche per il sistema della piccola e media impresa, che contribuisce alla qualità della vita dei nostri centri storici e della nostra economia. È stato dunque un lavoro fondamentale, che aveva radice nel non lasciare da sole le persone e nel non lasciare da sole le imprese. Non c'è conflitto possibile tra capitale e lavoro dentro queste dinamiche. C'era l'obiettivo di unire il Paese, in un grande sacrificio complesso e difficile, per uscire da questa crisi pandemica. Diciamo francamente che abbiamo utilizzato 200 miliardi di euro di indebitamento netto nel 2020 e 76 miliardi nel 2021, abbiamo portato il rapporto tra deficit e PIL all'11,8 per cento e, se a questo aggiungiamo le fondamentali e importanti risorse del Piano nazionale di ripresa e resilienza, due terzi delle quali anch'esse ad indebitamento netto, siamo di fronte ad un obiettivo cruciale: essere consapevoli che la sostenibilità del nostro debito passa attraverso una nuova crescita strutturale e attraverso la rimozione di quei problemi strutturali che l'Italia ha sempre avuto, nella bassa crescita. Lo dico perché le riforme che accompagnano questi provvedimenti sono fondamentali per affrontare temi strutturali, che tenevano l'Italia tra i Paesi con la più bassa crescita economica nella dimensione europea. Pensate al tema dei giovani, dell'altissimo tasso di disoccupazione giovanile, pensate ai temi della natalità, perché oggi il tema fondamentale sarà proprio quello di mettere a disposizione del Paese e di questa nuova crescita economica le risorse umane sufficienti per abbracciare il futuro. La conversione in chiave ecologica dell'economia e la transizione ambientale e digitale, ma allo stesso tempo anche la transizione sociale, che dobbiamo costruire e programmare, richiedono uno sforzo nuovo sul versante della formazione e della promozione delle competenze. Già oggi non siamo abituati ad una crescita del 6 per cento, perché pur di fronte ad una caduta del PIL del 9 per cento, una crescita del 6 per cento è differente dalla caduta del 9 per cento e richiede ci siano risorse umane sufficienti e necessarie per accompagnare questa crescita. Lo dico con grande franchezza, nei confronti del Governo prima di tutto: mettiamo al centro i processi della formazione e dell'istruzione, perché non c'è futuro se non accompagniamo una conversione delle risorse umane indirizzate ad essere protagoniste di questa nuova crescita. Siamo condannati a crescere strutturalmente oltre 2 punti e mezzo di PIL, per rendere sostenibile il nostro debito. È dunque evidente - e lo dico con grande franchezza - che ci sentiamo orgogliosi anche del lavoro svolto nel precedente Governo, e ancora rafforzato da questo Governo, nella costruzione del nuovo volto dell'Europa. Next generation EU compie un anno; sembra un secolo, ma in realtà è un anno che abbiamo di fronte un nuovo volto dell'Europa: un'Europa che si appresterà, attraverso il Next generation EU, a rendere strutturale una riforma del Patto di stabilità, perché si cancellerà finalmente l'Europa dei "segni meno", dei tagli lineari, dell' austerity, dell'esclusiva attenzione alla dimensione economica. Ci sarà infatti inevitabilmente bisogno di rendere strutturale Next generation EU per favorire strutturalmente una crescita più alta. È evidente che l'utilizzo veloce delle risorse e, nello stesso tempo, l'indirizzo delle risorse verso la transizione vanno perseguiti con coraggio e senza ambiguità: ci può infatti costare di più una manutenzione ordinaria dell'esistente che un investimento che occupi e promuova nuova economia. Dobbiamo prendere in mano le filiere produttive; dobbiamo costruire un piano regolatore dello sviluppo economico. Ci vuole un piano regolatore, perché l'Italia deve inevitabilmente scegliere quali sono le direttrici fondamentali del proprio sviluppo economico. Se coglieremo questa opportunità, avremo un nuovo volto dell'Europa, caratterizzato dalla riforma del Patto di stabilità, dal consolidamento di Next generation EU, da una riforma orientata verso la sostenibilità economica, da una nuova crescita economica, dalla transizione energetica, digitale e sociale. Il Patto di stabilità dovrà favorire gli investimenti, non bloccarli, come è successo prima della pandemia. Ci sentiamo figli di questo nuovo europeismo: il Partito Democratico ha lì le sue radici. Lo dico agli amici senatori della Lega e anche ai colleghi di Fratelli d'Italia: non ci può essere ambiguità, non c'è spazio per un processo ambiguo nelle relazioni tra noi e l'Europa. Il protagonismo dell'Italia nei confronti dell'Unione europea è indispensabile per consolidare questo progetto. Non c'è spazio per abbracciare Orbán strutturalmente e politicamente, per una foto o un messaggio ambiguo. Non c'è spazio nemmeno per correggere i limiti che ci possono essere stati nella comunicazione, nell'esercizio delle funzioni e anche nella promozione delle campagne vaccinali. Nessuno nega che ci sono stati limiti, ma per noi - lo dico chiaramente - non si correggono questi limiti rinunciando alla scienza, rifiutando o contrastando le indicazioni della comunità scientifica.
2021-10-06	FI	DamianiDario	e nella NADEF ciò viene scritto e certificato. Occorre rendere strutturale una crescita che, nel 2024 si dovrebbe attestare all'1,9 per cento, che è un buon livello per un'economia come la nostra, di tipo tradizionale. Ci darà una mano sugli investimenti il Piano nazionale di ripresa e resilienza; ne abbiamo parlato tutti ed è importante per i prossimi anni riuscire a spendere tutte le risorse. Gli investimenti pubblici crescono dal 2,3 per cento del PIL del 2019 al 3,4 per cento del PIL nel 2024. Resta un po' alta in questi anni la disoccupazione, ed ecco perché stiamo dicendo da tempo di rivedere le politiche attive del lavoro.
2021-10-06	FI	ToffaninRoberta	Il tasso di disoccupazione risulta infatti ancora molto elevato e invariato rispetto alla previsione di aprile, che si attesta appunto al 9,6 per cento, e la previsione non è tra le più rosee nemmeno per il 2024, con un tasso ancora elevato pari al 7,7 per cento. Pertanto, si deve necessariamente provvedere anche alla riforma degli ammortizzatori sociali e a favorire l'incrocio tra domanda e offerta.
2021-10-06	PD	MancaDaniele	Il secondo elemento fondamentale è che dobbiamo rimuovere i divari, gli ostacoli e le incrostazioni che tengono l'Italia tra i Paesi nei quali il tasso di disoccupazione giovanile e femminile è sicuramente fuori dai livelli degli Stati che guidano l'Europa. Ridurre i divari e affrontare politiche di genere è essenziale in questo contesto, è decisivo per questa nuova crescita. L'Italia deve tornare ad avere parametri di occupazione giovanile e femminile tra i Paesi più avanzati, perché solo così garantiremo strutture a questa crescita.
2021-10-28	FI	CanginiAndrea	Signor Presidente, ministro Messa, colleghi senatori, è di questi giorni il confronto, piuttosto vivace, tra il Governo e i sindacati sulla riforma delle pensioni, con i sindacati che, come è noto, avendo la prevalenza dei propri iscritti tra i pensionati, difendono la categoria e cercano di anticipare il più possibile il passaggio dal mondo del lavoro alla pensione e il Governo che si preoccupa necessariamente di tenere in equilibrio il sistema previdenziale e di creare le condizioni per colmare il gap dell'occupazione giovanile. Sappiamo, per esperienza diretta (non che non fosse prevedibile quando la norma è stata varata), che quota 100, oltre ad aver avuto un impatto enorme sui conti pubblici (11 miliardi), non ha onorato l'impegno di creare quel vuoto di lavoratori in là negli anni perché fosse riempito in pari misura da giovani neoassunti. I dati dell'OCSE ci ricordano che la disoccupazione giovanile in Italia è superiore al 33 per cento (33,8 per cento). Allarme nell'allarme: nell'anno in corso questo divario rispetto all'anno precedente non si è accorciato, cosa che invece è accaduta in quasi tutti i Paesi dell'area OCSE. Siamo il Paese con il più alto tasso di abbandono scolastico. Siamo il Paese con il più basso tasso di giovani laureati. I dati di Almalaurea dello scorso anno ci dicono che oltre il 31 per cento dei laureati, a distanza di un anno dalla laurea, non ha ancora trovato un lavoro. Ora, si può affrontare il tema con dei bonus, si può affrontare il tema pensando di abbassare la soglia dell'elettorato attivo (tesi originale, diciamo così, ma comunque legittima); il punto di vista di Forza Italia per quanto riguarda l'occupazione giovanile batte su tre elementi. Il primo: evidentemente, se vogliamo creare occupazione, bisogna creare sviluppo: più l'economia si sviluppa, più posti di lavoro si creano, più cala la disoccupazione giovanile. Investire sulla formazione universitaria e scolastica è una necessità e questo Governo lo sta facendo. Il terzo punto è cercare di semplificare il più possibile l'accesso al mondo del lavoro per i giovani: è qui che va a battere questa norma, che è una piccola rivoluzione nel mondo del lavoro e consente di evitare una lunga attesa tra il momento della laurea e quello dell'abilitazione professionale, evitando quindi ai giovani di dover sostenere esami di stato per poter entrare legittimamente e a testa alta, nel mercato del lavoro, superando quella fase di passaggio che spesso viene sfruttata dal mondo dell'impresa, con stage o altro che non sempre servono ad arricchire il curriculum e l'esperienza professionale dei neolaureati, e consentendo che con l'esame di laurea ci sia al tempo stesso l'abilitazione professionale. Questo riguarda tante professioni, che mi piace elencare per chiarezza di chi ci ascolta: la professione di odontoiatra, di medico veterinario, di psicologo, di farmacista, di geometra, di agrotecnico, di perito agrario, di perito industriale, di chimico, di fisico e di biologo. Si tratta, colleghi, della prima riforma ordinamentale proposta dal Governo al Parlamento nel quadro del Piano nazionale di ripresa e resilienza. La missione 4 è un grande cambiamento. Benedetto Croce diceva che per risolvere i loro problemi i giovani devono fare solo una cosa: aspettare. Aspettare di diventare, a loro volta, adulti. Erano altri tempi purtroppo, tempi in cui le aspettative di benessere crescente erano una sicurezza, in cui l'ingresso di un giovane nel mondo del lavoro, a maggior ragione se laureato, non incontrava difficoltà. I tempi sono cambiati purtroppo e dalla crisi del 2008 le aspettative di benessere crescente sono un lontano ricordo. Sappiamo tutti (tutti quelli che hanno figli o nipoti) che tendenzialmente le condizioni di vita dei giovani oggi saranno peggiori rispetto a quelle che furono le condizioni di vita, di occupazione e di retribuzione dei loro genitori. Il tempo è forse il valore più prezioso di quest'epoca: consentire quindi ai giovani laureati di risparmiare tempo prima di accedere al mercato del lavoro è il regalo più grosso è più concreto che gli si possa fare. Non sarà questo a risolvere il tema della disoccupazione giovanile, ma sarà senz'altro questo a creare le condizioni perché quel gap tra noi e gli altri Paesi europei per quanto riguarda la disoccupazione giovanile progressivamente si accorci. Per questo motivo il Gruppo Forza Italia-Berlusconi Premier voterà a favore del provvedimento al nostro esame.
2021-11-03	LN	BossiSimone	Per questo si accolgono con favore i passaggi dedicati allo sviluppo delle partnership con i Paesi del vicinato meridionale, che si leggono nella relazione. È importante ridare la giusta centralità al Mediterraneo - come si legge sempre nella relazione - ma soprattutto è importante che tali propositi si traducano, una volta per tutte, in impegni concreti. È dunque fondamentale mantenere le allocazioni finanziarie dei fondi per la dimensione esterna dell'Europa concentrate nello scacchiere meridionale, in particolare nei confronti dei Paesi del Nord Africa, perché soprattutto in tema di stabilizzazione del Nord Africa e immigrazione il nostro Paese non potrà mai fare affidamento sull'intera Unione europea. Abbiamo già visto cosa comporta demandare i nostri interessi strategici sul Nord Africa in sede europea. Il caos post 2011 credo rappresenti un grande insegnamento, da non ripetere. Al contrario, l'Italia potrebbe muoversi in partnership con la Spagna, un Paese che ha interessi convergenti con i nostri. Inoltre, più che ipotizzare improbabili progetti di autonomia strategica con l'Unione europea o eserciti comuni, sarebbe importante per l'Italia riportare l'attenzione della NATO nella cooperazione tra le due organizzazioni, che possono essere complementari su molti aspetti, relativi alla sicurezza e allo sviluppo dei partenariati. Sulla questione della Libia, è ormai conclamato il terreno di scontro tra due potenze, Turchia e Russia, con l'Italia uscita completamente di scena dal punto di vista militare. Detto questo, possiamo però avere un ruolo economico importante: le nostre aziende e le istituzioni libiche vogliono la nostra presenza e il nostro know-how. Puntare sullo sviluppo economico di questa terra vuol dire fare prevenzione per la nostra sicurezza. Per quanto riguarda la Tunisia, il dato importante e sintomatico della poca accuratezza che il nostro Paese concede alla politica estera è il fatto che, in 187 pagine di relazione programmatica, non sia nominata la Tunisia, e questo per me è un errore molto grave. Si tratta di un Paese che sta implodendo dal punto di vista economico, sociale e politico, con una disoccupazione giovanile che arriva al 30 per cento e che, durante la pandemia, ha visto chiudere un terzo delle proprie piccole e medie imprese. In questo tessuto sociale, che si sta disintegrando, è bene ricordare che la Tunisia è il Paese che ha dato più combattenti alla causa jihadista, in Siria e in Iraq, e che rappresenta già oggi la principale quota di provenienza dei migranti nel nostro territorio. Nel 2020 la Tunisia è stata dichiarata Paese di origine di quasi il 38 per cento dei migranti sbarcati in Italia, confermando oltretutto un fenomeno in forte aumento negli anni precedenti. Si tratta di un Paese che è sull'orlo della disintegrazione socio-economica, confinante con la Libia, distante solo 78 miglia della Sicilia e 39 miglia da Pantelleria. Nonostante tutto, questo è un tema non considerato nel nostro dibattito politico. C'è poi la questione della Cina: al contrario dello scenario nordafricano, il contenimento della Repubblica popolare cinese deve essere un tema di interesse europeo. In questo contesto la UE non deve avere ambiguità nell'allinearsi agli interessi transatlantici. È un bene che nella relazione programmatica si evidenzi l'importanza di stringere accordi con gli alleati nello scenario asiatico, come in Corea del Sud e in Giappone; meno bene, però, che non vi sia menzione dei rischi collegati all'ascesa cinese. Anche l'Unione europea deve svolgere la sua parte e nella definizione delle Strategic compass, il documento sulle future priorità strategiche dell'Unione su difesa e sicurezza, che avverrà nel 2022, sarà fondamentale ricavare un ampio spazio sui rischi connessi all'espansionismo militare ed economico della Cina. Per finire, vorrei fare un passaggio sul patto di stabilità. Si apprende che nella primavera del 2022 la Commissione europea punta a mettere in campo una sua proposta per rendere sostenibile il percorso di riduzione dei debiti pubblici. Le ripercussioni economiche della pandemia non finiranno in breve tempo e sono diversi gli esponenti europei che ribadiscono come questo non sia più il tempo dell'austerità. La Commissione europea ha ipotizzato la possibilità di scorporare dal rapporto tra deficit e PIL gli investimenti green, proposta che come Gruppo abbiamo portato in diverse risoluzioni, anche nel corso della presente legislatura. Questo approccio va mantenuto e allargato a diverse tematiche. Gli investimenti che riguardano e tutelano il futuro della stessa UE vanno il più possibile incentivati.
2021-12-01	FI	FlorisEmilio	Ci sono tante altre cose che devono essere prese in considerazione, ma mi limito a ripetere un discorso generale: occorre ritornare sul concetto della ricerca del lavoro e non ignorare i posti di lavoro che esistono. Le Camere di commercio erano alla ricerca di 400.000 professionisti, ma non c'erano le figure corrispondenti. Ciò vuol dire che non c'è dialogo tra chi dà lavoro e chi deve riceverlo, non c'è formazione. Il nostro maggiore obiettivo dovrebbe essere quello di incrociare i dati tra il mondo del lavoro e l'offerta di lavoro, senza pensare troppo all'assistenzialismo perpetuo. Chi è in reddito di cittadinanza ed è un cittadino occupabile, ma non ha le caratteristiche rispondenti all'offerta di lavoro da parte dell'impresa, deve essere formato. Si spendono 14 miliardi all'anno in reddito di cittadinanza e provvedimenti per la disoccupazione e solo un miliardo l'anno per la formazione.
2021-12-21	FI	BinettiPaola	Siamo tutti fortemente impegnati, in questo momento, nella campagna di vaccinazione che riguarda i bambini. Io non posso che rallegrarmi per quello che è stato l'emendamento, a mia prima firma, per l'ospedale del Bambin Gesù, per sostenere gli ospedali che oggi si occupano dei bambini, che sono in questo momento la categoria più esposta. Bisognerebbe sentir parlare i pediatri, su queste polmoniti interstiziali, a volte molto gravi, con cui stanno arrivando ad horas i bambini, che richiedono poi di essere intubati. Sostenere gli ospedali dei bambini diventa, quindi, in questo momento, la misura più coerente rispetto all'obiettivo che ci siamo dati. Mi rallegro anche perché è aumentato il fondo per i farmaci innovativi. Noi ci siamo rallegrati, poche settimane fa, per l'approvazione della legge sulle malattie rare. Abbiamo più volte sottolineato come una legge sulle malattie rare non possa essere efficace se non si sostiene la ricerca sui farmaci cosiddetti orfani e la sperimentazione che, mai come nel caso delle malattie rare, va verso farmaci innovativi, perché dobbiamo inventare farmaci che non esistono e non hanno un parametro di riferimento con altri. In questo contesto, mi rallegro anche di altre due misure. Una è l'aumento di 12.000 borse di specializzazione per gli studenti, per i giovani laureati in medicina. 12.000 borse in più significa in qualche modo recuperare quel gap, che era alle nostre spalle e che vedeva un imbuto che si stringeva e condannava in qualche modo, se non alla disoccupazione, alla inoccupazione o alla occupazione meno qualificata tanti giovani medici, che comunque presentano un costo non irrilevante per la loro formazione. Lo stesso discorso vale per la stabilizzazione del personale assunto durante la pandemia, come vale anche per le maggiori risorse all'università e alla ricerca, anche in campo tecnologico. Mi dispiace che non sia stata prestata la dovuta attenzione, come avevamo chiesto, anche alle risorse ai collegi di merito. PRESIDENTE. È iscritto a parlare il senatore Candiani. Ne ha facoltà.
2021-12-21	LN	BergesioGiorgioMaria	Signor Presidente, signor Vice Ministro, colleghi senatori, il disegno di legge di bilancio vale 30 miliardi e all'inizio del suo iter in questo ramo del Parlamento, per la nostra agricoltura e per tutto il nostro agroalimentare, era destinato un valore complessivo di 3,5 miliardi di euro, se consideriamo anche tutti gli aspetti previdenziali, con la seguente ripartizione: 1,3 miliardi nel 2022, 1,2 miliardi nel 2023 e un miliardo nel 2024. Cito solo un dato che credo sia importante per capire anche la valenza sociale e previdenziale del presente disegno di legge di bilancio. La nuova assicurazione sociale per l'impiego (cosiddetta Naspi), che è un'indennità di disoccupazione avente la funzione di fornire la tutela al sostegno al reddito ai lavoratori con rapporto di lavoro subordinato (i dipendenti), vale in questa legge di bilancio, per il 2022, 250 milioni di euro. Pertanto, migliaia di lavoratori dipendenti del settore avranno la possibilità di usufruirne. Ricordiamoci sempre che nel settore agricolo vale il ricambio generazionale, perché molti giovani sostituiscono, anche e soprattutto per i lavori usuranti, i lavoratori dipendenti del settore agricolo. E questa è una funzione di accompagnamento e soprattutto di aiuto e sostegno verso la pensione. Nel testo iniziale erano presenti misure molto importanti: la valorizzazione della competitività delle filiere, l'esenzione del contributo INPS per i giovani, il bonus verde per i prossimi tre anni. Tra i provvedimenti più importanti individuati nel disegno di legge di bilancio c'è sicuramente il fondo mutualistico nazionale, che avrà un valore di 690 milioni di euro fino al 2027 e accompagnerà il fondo di solidarietà nazionale. Il valore vero di questa misura risiede nel fatto che ormai l'agricoltura è a rischio e il fondo previene i rischi derivanti dalle calamità naturali, dalla siccità, dalle alluvioni e dal gelo. Ciò è importante perché oggi i nostri agricoltori non si assicurano più in quanto, a fronte di un premio, sebbene abbattuto del 50 per cento dal fondo di solidarietà nazionale, c'è una franchigia del 30-40 per cento che non permette loro di recuperare non solo il raccolto perso, ma addirittura le spese. L'integrazione di questo fondo mutualistico è importantissima e ne vedremo già una molto importante nel 2022.
2021-12-23	M5S	LAbbatePatty	Tali fondi serviranno quindi a ridurre i divari territoriali, generazionali e di genere e quindi ad accelerare la transizione, sia digitale sia ecologica, ma anche a migliorare la scuola, a rafforzare la sanità, a riformare in modo profondo l'economia e quel modello economico che probabilmente finora forse ha fallito, a rilanciare la produttività, a semplificare la burocrazia, a favorire l'innovazione e a diminuire la disoccupazione e dare lavoro ai nostri giovani, perché restino in Italia.
